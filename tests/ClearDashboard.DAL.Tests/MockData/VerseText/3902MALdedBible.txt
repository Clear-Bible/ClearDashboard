\id MAL - Dedua OT portion; Sune and Britt Ceder; 2016-May-19
\h MALECAKI
\toc3 Mkai
\toc2 Malecaki
\toc1 Malecaki
\mt1 MALECAKI
\c 1
\p
\v 1 Malecakingo\f + \fr 1:1 \fq Malecakingo \ft Malecaki imocac titiha neac siducdedengic suedua.\f* Isracel ngicngac yeneac profeteyoac \sc Kebuarunac\sc* mema yofi dema edeyunuec.
\s Edom nga Isracel yeneac yoac
\p
\v 2 \x - \xo 1:2-3 \xt Rom 9:13\x* \x - \xo 1:2-5 \xt Yes 34:5-17; 63:1-6; Yer 49:7-22; Edz 25:12-14; 35:1-15; Amo 1:11-12; Oba 1-14\x*\sc Kebungo\sc* ngeneac yoac yofi dede, “Ni heresongogoc hoangngunukecanduae.” Ifi deu ngeneng ine yofi kpesiandae, “Ge faka siriha dafiu neneac songo negengkecnec?” Ifi kpesidaeac ye yoac yofi dema merende, “Esaw nga Yacakow yeri daramuna fingeroc. Ifi fingecmaec ni sifu Yacakow heresongogoc hoanggema
\v 3 Esaw ine ubanango wama bangecfora edomngicngac yeneac sifec memanganeba kisi fingerec nga bangecfocngina bangec kecgec imoc katekasi\f + \fr 1:3 \fq katekasi \ft imoc ye siriha mong, ye mi kponggoma taua kpeande.\f* yeneac amabangec anec.”
\v 4 “Yeni amabangecnina hembarackegec. Hembarackemagec neni amabaranina monggoc medzuacnide.” Edomngicngac yeni ifi degecdeu kurumenggac wasaiareng habuya habuya yeneac \sc Kebungo\sc* yoac yofi dede, “Yeni amangina monggoc heigborigecdeu ni hembarackebadengoc.” Ifi ayemmeba yeneac yofi deyemmegecde, “Bangec imocac ngicngac yeneac fakangina mangacmanganea.” Amma monggoc “\sc Kebuac\sc* herebungo bangec imocac mingina yenearu feeng kecbesande.”
\v 5 Anu Isracel ngeni kicnginango faka imoc hemma yofi degecde, “\sc Kebu\sc* Engenatoa kuhango amabangec goau amma Isracel bangecac kpete ferahema fede.”
\s Anutungo womonggareng dehanac ayemmeec
\p
\v 6 Ni kurumenggac wasaiareng habuya habuya yeneac \sc Kebungo\sc* womonggareng damoc yeneng neac kpacna denggbaringgeandae, ngeneac yoac yofi deduae, “Medacngo mama sesehekecde nga uangicngo ngickunenga goi heimikecde. Ifi isoc ni mangngina kecbai dede ngeni sesehenugec naric ambac nga kunengngina kecbaiu eweheinenggec ngereebac.
\p Ifi deba ngeneng ine yofi deandae, ‘Neni siric dafiu kpacga denggbaringgeandimbe?’ Ifi degec
\v 7 imocac yofi edengunuduae, ‘Ngeni sesengina mangana imoc neac aratau faiandae.’ Ifi deba ngeneng yoac yofi dema dekpesi anengkecdae, ‘Neni dafi amma kpetiac kekecgaac kpacga memanganeandimbe?’ Ifi degecac yofi meremma deduae, ‘Ngeni neac arata imoc memefiha kpac. Ifi negengandae imocnoc kpetiac kekecnaac kpacna memanganeandae.
\p
\v 8 \x - \xo 1:8 \xt Dser 15:21\x*Ngeni sese ohogecdeac ramaburumaka kicpisic me hanimangang me hafeiagoc ifia faigecdeu imoc sing sege segea ande. Ngeni ramaburumaka ifia gawananginaac faigecdeu ye imocac songo mong mi negenude amma imocac ubangerec mong naric mi dengemmeude.
\v 9 Imocac womonggareng ngeni Anutungo negeng ngereengemmeudeac bic numumigec yeng negeng ngereengemmeu heng. Faka imoc ngeneac kopocsicac amma fingerude.
\v 10 Ngeni aratanau eng kpedzongemema sese ohobauac ngenearunac mongngo sesewomonggac nagu heiu ngereebac. Ni ngeneac mi negen ngereeduaeac amma modzona tiu sesengina faiandae imoc waanduae.’
\p
\v 11 Ni kurumenggac wasaiareng habuya habuya yeneac \sc Kebungo\sc* yoac yofi deduae, ‘Bangec sasawa wenac ere ereaunac kengkecma wenac keme kemeau kpac kunennango sokodacbesande nga amea amea yeneng hosuc homung gombung heinemma kpetiac sesena faigec kpac kunennango yadima kendacbeso.
\v 12 Anu ngeneng ine yofi dema kpacna meenti memati angkecdae, “Anutuac arata imoc seuhagoc.” Ifi dema aratanau sese seuhagoc hengsure surea imoc sicsauc faiandae.
\v 13 Ifi faima yoac yofi deandae, “Ua imoc gebehagoc ande.” Ifi dema dehesi amma ramaburumaka kateac yangngo kpekpea me hanimangang me hafeiagoc ifiango neac sese dema faikecdae, fakangina ikoha imocac naric mi negeng ngereengemmebade.
\p
\v 14 Ngic mongngo ramaburumakafora yenearunac ngiwa mocgu neac sese faiudeac deseriec imoc herandzima rama me burumaka sebia mangana mong faiudemoc ye sowehagoc. Nocac ni ngictau engenatoa nga bangeha bangeha ngicngac yeneng eweheinengkecdae, ni kurumenggac wasaiareng habuya habuya yeneac \sc Kebungo\sc* yoac ifinoc deduae.’ ”
\c 2
\p
\v 1 Kurumenggac wasaiareng habuya habuya yeneac \sc Kebungo\sc* womonggareng ngeneac negemma goroyoac yofi dede,
\v 2 “Ngeni neac yoac mi negenggecde amma heregoc neac kpacnaac ewe mi heigecdeu sowecnango ngeneac witiu enu kenecngina ifingoc soweckebade. Ni kenecngina\f + \fr 2:2 \fq kenecngina \ft imocac manau titiha yohockang fede. Mong womonggareng yeni kenecyoac degec nga mong yeni ngicngac habu yenearunac memefic tennunac mocgu megec imocac deec.\f* imoc bic soweckeai nocac ngeni heregoc neac ewe mi heinenggec.
\v 3 Ni nambaracfocngina nga esangabofocngina amma bangecfocngina memetinggac sing seria yemmebesandua amma nasotoanginau seseac yang mehabesandae imocac keraha taima kicmesunginau hosobesandua amma hoannaunac meicngunuma ramaburumaka keraha wanggema ukuandae ihai keracgoc ukungunubesandua.
\v 4 \x - \xo 2:4 \xt Bki 3:11-13\x*Ifi amba ngeni yofi negentegecbesandae, Dzadzahacna Lewiac kisicareng yenigoc meai imoc feengkecbesandeac goroyoacna imoc deduae.
\p
\v 5 \x - \xo 2:5 \xt Bki 25:12\x*Amma ni Lewigoc ruae kekecac dzadzahacna meai imoc ye eweheinenudeac ifi anai. Ye imoc negemma goi heinemma kpacna eweheimiec.
\v 6 Ye enacbibihango yoac forasac edekpou amma nedzarangango yoac sege segea mong mi dekefec. Ye nearu kpeketahema kecma ngicngac homac kopocsicac sinnunac meyunuec.
\v 7 Womonggareng ye neac negen negentegecac kpoukpou yoacna garenggebeso. Ammanu ngicngac yeni kpoukpouyoac imoc megecdeac yearu hagec ye imoc kpouyemmebeso. Nocac ye kurumenggac wasaiareng habuya habuya yeneac \sc Kebu\sc* yeac siducdede ngicnoc ande.
\p
\v 8 Ammanu womonggareng ngeni sing fora imoc ngadehegec nga edekpounginango ngicngac fuseyunuu sing segegec. Amma Lewi nga kisicfora yenigoc dzadzahac anai dzadzahacna imoc ngenennoc kpegec.
\v 9 Amma neac sing wama sing siriha mong mong ifi edekpou ayemmekecgecac neng ngenearu faka meba Isracel ngicngac sasawa yeneng ngeneac deengdema angemmegec yeneac kicfu gamekpekpe witiau kecgecde.”
\s Yehuda yeneng \sc Kebu\sc* hafoangoc ewea mi heimigec
\p
\v 10 Nenang sasawa mannina mocgu amma Anutu mocgu yennoc deu fingecdaring. Ammanu yeac dzadzahac kpema dedzege ikoha ogofocninagoc angemekecdimbe imoc mi ngereede.
\v 11 Yehudangicngac yeni \sc Kebugoc\sc* dedzegengina feec imoc kpegec. Ifi anggec Isracel bangectoau nga Yerusalaim taunnu faka manganango sokodacma feec. Imoc \sc Kebungo\sc* womonga hengsongo anec, yeni imoc seuc heigec. Yeni bangec monggac nemu yeac naroanggoc memeturang anggec.
\p
\v 12 Ngicngac engena mameango faka ifia angkecdae, yeni kurumenggac wasaiareng habuya habuya yeneac \sc Kebungo\sc* Yacakowac arennunac meicyunudacbesande. Amma yeni yeac sese sing segema faiandae yeni ifingoc meicyunudacbesande.
\v 13 Ammanu faka mong yofi angkecdae, Ngeni sese faiandae imoc \sc Kebungo\sc* songogoc mi hoanggeande imocac kiac ubahodungnginaac kickumanginango yeac aratau sokodacma feande.
\p
\v 14 Ifi ammagec, “Ye nocac sesenina mi hoangeande.” Ngeni yoac ifi dema ngenaocngoc kpesiemeandae. Imocac yofi deduae, “Ge sebigbori kecnec naso imohai \sc Kebungo\sc* gemmanu ngac menec. Ge ngac yegoc dedeseri anna yeng ogo memeficga kefec. Ammanu ge sifu dedeseri imoc kpema enengga wanec.
\v 15 Anu \sc Kebungo\sc* ngacgoc meturangnguruu mocgu bic anoc, i. Ye ifi anecac ngeri asu nga sebi mocgu anoc. Amma ngeri yeac nambaracfora kpeficyunuecdeac yeng meturangnguruu mocgu anoc. Imocac asuu garengemema enengga sebigbori kecma menec amma dedeseri denec imoc mi kpebesena.”
\p
\v 16 \sc Kebu\sc* Isracelac Anutungo yofi dede, “Ni mewa fakaac mi anengkecde. Amma ngeneac botucfunac mongngo faka mangana ifia enema ammiudeu ni faka ifiaac mi anengkecde imocac ngeni asuu garengemema dedeseringina degec imoc mi kpebisia.”
\v 17 “Anu ngeni \sc Kebu\sc* enacgebec homac ammikecdae.” Ifi edengunuba yofi meremma dekecdae, “Ii neni dafiu enacgebec ammikecdimbe?” Goa ngeni yoac yofi deandae, “Ngicngac sasawango faka mangana angkecdae, yeni \sc Kebuac\sc* kicfu ngicngac gombunga anggec, yeng negengngereeyemmeande.” Ifi deandae. Amma goango yoac yofi deandae, “Anutu hengising mingina, ye kuha mamea.”
\c 3
\s Desidesingicac naso wegenede
\p
\v 1 \x - \xo 3:1 \xt Mat 11:10; Mrk 1:2; Ruk 1:76; 7:27\x*Kurumenggac wasaiareng habuya habuya yeneac \sc Kebungo\sc* yoac yofi dede, “Negenggec, ni siduc dedena sueba yeng warainemma sinna memengere anudeac habesande.” Anu ngeni Kebu henggecdeac kicfifi anggec yennoc womongau piratac isoc bic habesande. Ngic imoc hembeso negengkecdae ye habesandenoc amma ye dzadzahacac siducdedengic ambesande.
\v 2 \x - \xo 3:2 \xt Yle 2:11; Yhkp 6:17\x*Yeac sike sikenasou mongngo naric mi serima kecbesande nga yeng fingectegeru mongngo naric mi serima nambesande. Nocac yeac siriha imoc gerecngo silwa dzeu seuha isinggema meickeandae ifi isoc ande nga saifengo wamba dzuacgec kongac kpeande ye fakaya ifia mebesande.
\p
\v 3 Silwaac uangicngo silwa me gol gerecfu ohou seuha ereu meickeande ifi isocngoc siducdedengic ye Lewiac bangecfora dzuacyunuma isingyunuu yeni sese kereng kereng sing dindingacfu \sc kebuaru\sc* mehama faibesandae.
\v 4 Ifi anggecdeu Yehuda nga Yerusalaim yeneac sesengina imocngo kifaya kifaya feereec, siria ifia isoc anu \sc Kebungo\sc* monggoc hengsongo amma sesengina imoc hoanggebesande.
\p
\v 5 Ye yofi dede, “Ni fakangina isinggema desibadeac mewegenengunuduae. Dzinac areng nga kaisero areng amma yoac ikocac hepucareng nga uangicfocngina yeneac uabungngina nobohasac yemmeandae amma hotsecbeging gombunga mi ayemmema memayunuandae nga kuricngicngac yeneac yoacngina ikoc ikoc sicsaucfu demengere angkecdae amma ni mi sesehenuandae, ni bic hama ngeneac hakongina kpebesandua.”
\s Sese kenehagoc
\p
\v 6 “Ni \sc Kebu\sc* ni kechayai siriha imocngoc yaguc kecduae imocac Yacakowac bangecfora ngeni mi kpac anggec.
\v 7 Amma ngeni kisicfocngina yeneac nasou kecerema yofinenggac dedeseriyoacna ngadehegec amma mi modacgec. Imocac nearu dzigenegec neng ngenearu dzigenema monggoc hoangngunubade. Ifi deba ngeneng yoac yofi deandae, ‘Neni dafi amma gearu monggoc dzigenenide?’
\p
\v 8 Ifi dedaeac yoac yofi deduae, ‘Ngic mongngo Anutuarunac wiac hamangec mekecde imoc mi ngereede ammanu ngeni sifu nearunac wiac hamangec meandae.’ Ifi deba yoac yofi deandae, ‘Neni dafiu gearunac wiac imoc hamangec meing.’ Ifi degecac yofi deduae, ‘Ngeni dzofinac tennunac mocgu amma sesegerec hafoangoc neac sese mi faiandae.
\p
\v 9 Amma yehudangicngac hafoangoc ngeni neac wiac hamangec mekecdae imocac amma neac sowecngo Yehuda ngenearu sokongunudacma fefea feude.
\v 10 \x - \xo 3:10 \xt Sese 27:30; Bki 18:21-24; Dser 12:6; 14:22-29; Neh 13:12\x*Anu neac tohong semengagoc anudeac ngeni neac sese tennunac mocgu imoc womonnau hafoangoc mehama faigec. Sing imohai ni tobannu henggec neng deba kurumenggac nagu anggeu kenecnango ngenearu wake wakea feude me kpac imocac hania hemma ni negentegecnugecde.
\p
\v 11 Ni gisicngo uanginau semengngina mi memanganeudeac kpae faima kisangyunubade. Ammanu waing ic uanginau nangkende imoc kpaudzakaranga mi anude.
\v 12 Ammanu bangeha bangeha yeneng ngeni kenecnginagoc ifi dengemmegecde nocac bangecngina imoc hengsongoac bangeckereng ambesande.’ ” Kurumenggac wasaiareng habuya habuya yeneac \sc Kebungo\sc* yoac ifi dede.
\p
\v 13 Amma monggoc torokpema yofi dede, “Ngeni neac ngadeyoac seria dekecdae. Ifi deba yofi dema kpesinengandae, ‘Neni geac ngadeyoac siriha dafi dekecdimbe?’
\v 14 Ifi dedaeac yofi deduae: Ngeni yofi dekecdae, ‘Neni Anutuac ua mekecdimbe amma imocac fora mong mi hengandimbe. Amma enara modacma yeac kicfu ifingoc ubahodung siric kecandimbe nga sifu gombung mong \sc Kebuarunac\sc* mi meandimbe.
\v 15 Amma ngic mangana nga ngic dehesi angkecdae yeneac negengngeree kecdimbe yeni mangana ammaguc ubangerec witiau kecandae ifi amma Anutu tobanggegec faka ifi me ifi mong mi fingecyemmeande.’ ”
\p
\v 16 Nga ngicngac \sc Kebu\sc* seseheandae yeni yenaocngoc denegeng anggec. Anu \sc Kebu\sc* ye imoc kedzac kpema negengyemmeec. Amma \sc Kebu\sc* sesehema kparaac eweheihei angandae, yeneac negensima yeac kicfu kpacarengngina kibiu ohogec fede.
\v 17 “Yeni neac arengfocna anggecde. Nga neanna nasokereng monnu faka mebade naso imohai yeni neanna ngicngacfocna yombong anggecde. Amma manggac monggac medahango mamaac enactofoc tofoho anu wosoefac ammiande ifi isocngoc yeni wosoefac ayemmebade.
\v 18 Amma damoc yeneng kenecnginagoc imoc ngicngac dindingac me ngicngac mangana yeni Anutuac ua mekecdae me yeni yeac ua waandae ngeni imoc monggoc hensigecde.” Kurumenggac wasaiareng habuya habuya yeneac \sc Kebungo\sc* yoac ifi dede.
\c 4
\s Anutuac nasotoango habesande
\p
\v 1 Kurumenggac wasaiareng habuya habuya yeneac \sc Kebungo\sc* yoac yofi dede, “Negendae, naso hade imoc gerectoayagoc hade. Imocac ngic damoc yeni dehesi nga deengdema amma mangana meandae yeni naso imohai gerec seriango dzema yonohodacbesande. Imoc wiac mong dzuama harandanggeu gerecngo godeagoc sasawa dzemusunggeude ifi isoc yenearu fingecbesande.
\p
\v 2 Anu kpacna eweheimiandae ngenearu dindingac kekec wenac isoc ereu memengerec meficgeyemmeude. Ifi anu burumakamedaha yeneng amanginaunac mesiyunugec bangecfu mama sogac sogai yuengyuma kengkecdae ngeni ifi isoc ambesandae.
\v 3 Amma ni faka mebesandua naso imohai ngeni mangana meme tidzameyunugec hanitabenginaac bageau yube isoc ambesandae.
\p
\v 4 Ni enactofoc tofohongicna Mose nonoyoac nga singyoac Horew tikiu miai Isracel ngicngac sasawa ngeni imoc negensima modacdacbisia.
\v 5 \x - \xo 4:5 \xt Mat 11:14; 17:10-13; Mrk 9:11-13; Ruk 1:17; Yoh 1:21\x*Amma negendae, \sc Kebuac\sc* nasotoa kpembibiagoc mi fingecmanungoc ni profete Eliya suengemmebesandua.
\v 6 Amma bangec yomoc soweckebaiac mangfocngina yeni ubamereng amma nambaracfocngina hoangyunugecdeac amma nambaracfocngina yeni ifingoc ubamereng amma mangfocngina hoangyunugecdeac Eliyango ua imoc mebesande.”

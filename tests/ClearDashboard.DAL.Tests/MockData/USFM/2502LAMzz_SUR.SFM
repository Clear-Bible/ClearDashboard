\id LAM - Mwaghavul
\h MAAP MO
\toc1 Takarda kɨ̀ Maap Mo
\toc2 Maap Mo
\toc3 MAP
\mt2 Takarda kɨ̀
\mt1 Maap mo
\imt Sat yaghal
\ip Takarda (Ngarvip) ɗi moo pet sum ni a Maap Mo si.
\c 1
\s Wat putughup mu Jerusalem
\p
\v 1 Jerusalem ɗi ji wura gam kɨ gurum mo, yaksi ɓe wura kɨ̀ ɗee a mmɨsat! Wura ɗi ji kaghar yil mo kɨ cin ɗiiɗes nwura, yaksi ɓe wura kɨ̀ ɗee a kaa matkaa si, ji wura a kaa mat kɨ̀ mishkagham si mbut mbɨrni mo, amma yaksi wura kɨ̀ ɗee a kɨrom.
\v 2 Koo par ɗiiɗang ye ɓe wura kɨ teer a mmaap, kɨ yitmwaan kɨ sham lok sat fɨra. Mɓut nyem ɗi mo kɨ ɗom wura mo, ɓe ba mee ngo ɗi ɗi ni nsaam ɗi kɨ putughup nwura kas. Jir shaar fɨra mo kɨ̀ seet kɨ wura, mo kɨ̀ ɗee a shaarlek fɨra mo yaksi.
\v 3 Nyem Juda mo kɨ̀ so nɗak laatong kɨ mon nkaa shwaajeel kɨ ɗak ɗiishwal. Mo kɨ tong nyil ɗi ba mon mpet ni a yil furu kas. Shaarlek mo kɨ̀ neer mo cɨghɨr kaat ɗi ba ni kuɗi mmo kɨ mee ar swa kas.
\v 4 Ba mee ngo kuɗi kɨ so ɗi mwaan mpee seyil nNaan mpuus ɗi mo kɨ le mo a puus ɗiiɓang mo kas. Jiraap ɗi mo kɨ yaghal cìn kook mo nkaa shwaajeel, ɗang pris mo nkaa maap. Ba mee gurum kuɗi kɨ ɗel ar ɗi mpolu fɨra ni mo kas, kɨ Zayon wura nkaa shwaajeel.
\v 5 Shaarlek fɨra mo kɨ̀ se koghorong, mo kɨ cìn iiko kɨ wura. Yaawe wuri le ku wura shwaajeel a mpee ɗuu kɨ̀ shikbish fɨra mo. Mo kɨ̀ yak jep fɨra mo, kɨ mo kɨ̀ ghɨr mo so kɨ mo nɗak laatong.
\v 6 Mèn kɨ̀ Jerusalem ni kɨ̀ yit wura. Nyem tɨleng fɨra mo ɗee a kaa taap ɗi neen láa mmo si, ɗang sushii ɗoghom maa mo nɗi mo pu sushii aku kɨ nyem kwat mo si.
\v 7 Nshiiteer ɗi mu jeel, kɨ ciin peetong, ɓe Jerusalem wura pan kɨ jir mbii ɗiikɨrɨm mo ɗi ji wura kɨ mo. Nɗi shaarlek mo jì ɓwot ɓeer nkaa wura, ɓe ba mee ngo ɗi nin mɓam wura ɗi kas. Kɨ nyem ɗi mo se wura kɨ lek ni mo shwar pàl fɨra ni.
\v 8 Jerusalem wura kɨ̀ cìn shikbish ɗi ni ɗes hakyeng, mpeemɨni ɓe wura kɨ̀ ɗee a kaa gokmbii ɗiirap si. Nyem ɗi ji mo kɨ cin ɗiiɗes nwura mo kɨ̀ ɓak wura yaksi, mpeeɗi mo kɨ naa ngum fɨra ɗee wura kɨ ɨrap a maap ɗak, kɨ wura zum kɨ yit fɨra nyil mpee yitlwaan ɗi ni yaa wura.
\v 9 Shikbish fɨra ni mo kɨ le wura ɗee a mbii ɗɨghɨrkap, amma ba wura daampee kɨ mee mbii ɗi ni kat wura kas. Mpeemɨni ɓe pàl fɨra ni ɗee a mbii kɨɨr, ba wura kɨ mee ngo ɗi nin ngangkwak nwura kas. Yaawe a naajeel fɨna, shaarlek ni mo kɨ̀ se koghorong.
\v 10 Shaarlek mo kɨ̀ ghɨr long fɨra mo kap kap. Wura naa pe nyem kum mo kɨ ɗel ɗi nlu kɨ̀ Naan ɗi Yaawe wuri kɨ̀ sat nne, ba mo nɗel ɗi kas.
\v 11 Koo weye ndɨghɨn bɨrni ni a nkaa gwan, nɗi mo nkaa tang mbiise. Mo sɨrep kɨ mbii furu ɗiikɨrɨm kɨrim mo mpee mbiise, mpeeku mo bar ɗi. Bɨrni ni wal nnee, <<Yaawe a naajeel ɗi wan ɗiɓut si.>>
\p
\v 12 Wura wal nnee, <<Jir wuwun ɗi wun a ar ɗel ar si mo, wu naa wan. Kyet mee kɨyit kɨ̀ wat putughup mɨna si ɗi, ɗi Yaawe wuri jì kɨ ni nkaa wan parpuus ɗi wuri kɨ langtughup ɗiibish si ɗi wa?
\p
\v 13 <<Wuri lop wus tong aɗeng sham, wus ɗi ni kɨ caan mbut nɗyes fɨna mo. Wuri le gwak mpee wan kɨ ni yaa an vwet nyil. Ɗee wuri cìn buu kɨ wan, kɨ wuri yit wan wet jeel ɗi kɨ ni.
\p
\v 14 <<Yaawe wuri kyak shikbish fɨna mo jir ɓwaghat a peeshak kaa lee si. Ɗangɓe wuri lang nwan ntook, kɨ toghon kɨ̀ ni met nwan mɓal. Yaawe wuri kɨ̀ cin wan nyem ɗi ba wan mmak cìn mee mbii mmo kas.
\p
\v 15 <<Yaawe wuri cìn buu kɨ jir daaslek fɨna ɗiiɓal mo. Wuri lop shaarlek mo ku mo so twa daaslek fɨna ɗi mo a peekaa mo ɗi. Wuri tɨreng nyem fɨna mo kaa laa anab (filip) ɗi mo kɨ tɨreng a pee ɗwat am ni si.
\p
\v 16 <<A mpeemɨni ɗangɓe yit fɨna gam kɨ yitmwaan kɨ nii ɓeer sham nwan nkaa gɨn. Ba mee ngo ɗi njwaan wan ɗi koo gang kwak ɗi nwan kas. Ba nyem fɨna mo kuɗi kɨ mee mbii kas.>>
\p
\v 17 Zayon wura ɗyeep sar fɨra mo, amma ba mee ngo ɗi ɗi nin nzughum putughup nwura ɗi kas. Yaawe wuri le shaartong kɨ̀ Jekop mo ɗee a shaarlek fɨri mo. Jerusalem wura ɗee kaa mbii ɗiirap si nnaar furu.
\p
\v 18 Mbii ɗi Yaawe wuri cìn ni a ndɨre, mpeeɗi a wan kwar kɨling wuri. Wun gurum mo jir, wu kɨling wan. Wu naa jeel fɨna ni aa. Mo kɨ̀ ghɨr zɨlang mo kɨ jiraap fɨna mo so kɨ mo nɗak laatong.
\v 19 Wan pɨrep shaar fɨna mo, amma mo kwar ɓam wan. Pris mo, kɨ nyem tɨleng mo murap a ar tang mbiise mpee ɓam seen furu mo, ɗi ndɨghɨn bɨrni ni.
\v 20 Yaawe, a naa wan nkaa shwaajeel. Ni nkaa tu wan a mɓut ɗak. Ni nkaa daampee nwan ndɨghɨn putughup fɨna, mpeeɗi wan kɨn gyar cìn tawai zam. A naar ar mo ɓe kwai nkaa twa pee, kɨ ntulu ɓe muut ɗi ɓejee.
\v 21 Mo kɨ kɨling gwan fɨna ni, amma ba mee ngo ɗi nin nzughum putughup ɗi nwan kas. Shaarlek fɨna mo nkaa retnyit mpee ɓoghon ɗi wagha jì kɨ ni nkaa wan. A jì kɨ puus kar ɗi wagha aa sat si, mpeeku mo shwaajeel ɗi kaaɗi wan pu shwaa ni si.
\v 22 A put kɨ jir shikbish furu mo agaak ntoghom fwagha, kɨ a can ɗyeel mmo kaaɗi wagha cìn nwan mpee shikbish fɨna mo si. Gwan-gwan fɨna mo gyar ɗes, kɨ putughup fɨna kɨ̀ pal.
\c 2
\s Kar ɗi Yaawe wuri cin nJerusalem
\p
\v 1 Yaawe wuri mbut ntughup fɨri ɓe Wuri paa Zayon kɨ naashwoop. Men kɨ Isreil ɗi ji ni kɨ kaa a ɗeng, ɗang yaksi ɓe wuri kɨ shirip ni sham nyil. Parpuus ɗi wuri kɨ langtughup ɗi, ɓe ba wuri kak kɨ lu fɨri kas.
\v 2 Yaawe wuri tɨkook kɨ koo tulu ɗiiɗang ye nJuda, ba ashak kɨ mee naajeel kas. Wuri shirip kok ɗi mo neer Jerusalem, kɨ wuri jì kɨ yitlwaan nkaa mulki ni kɨ nyem tɨleng ni mo.
\v 3 Mɓut ntughup fɨri ɗiiɓaan, ɓe wuri tep ɓal kɨ̀ Isreil, kɨ wuri kwar ɓam mo nɗi shaarlek mo jì. Wuri tɨkook kɨ koo meye ɗi Jekop kɨ ni, kaa ɓɨlem wus ɗi ni kɨ se koo meye ɗi ni kat si.
\v 4 Wuri dul mbuka nkaa mun kaa shaarlek si, kɨ wuri kám mák fɨri nkaa mun kaa ngu kwarpee si. Wuri twa jir kɨ peekaa mo ɗi mo a mbii retnyit pe mun ɗi, kɨ wuri fuut tughup fɨri ɗiiɓaan kaa wus si nkaa Jerusalem.
\v 5 Daa wuri twa nyem Isreil mo kaa shaarlek si. Wuri shirip kɨpang kɨ̀ mishkagham mo kɨ peebár furu mo ɗee a kɨ̀ròm. Wuri le maap kɨ wat putughup kɨ̀ nyem Juda mo sɨghɨt ɓul.
\v 6 Wuri pyan lu fɨri ɗi mun kɨ seyil ɗi wuri kɨsh kɨsh kaa rep bìt ɗi mbong si. Daa Yaawe wuri kɨ̀ jì kɨ kyes kɨ̀ serɨɓet mu puus ɗiiɓang mo, kɨ puus nookɗi mo. Mbut tughup fɨri ɓe wuri kwar mishkagham mo kɨ pris mo.
\v 7 Yaawe wuri kwar pee wus mbiizughum fɨri kɨ ba wuri kak kɨ lu fɨri kas. Wuri kɨ̀ cin kɨpang kɨ̀ mishkagham ɗi nJerusalem mo nsar kɨ̀ shaarlek mo. Mo le or mu koghorong nlu kɨ̀ Daa Yaawe kaa puus serɨɓet si.
\v 8 Daa Yaawe wuri kɨ̀ mang pan mu shirip fwang ɗi nZayon. Wuri kám ni shi teng ɗi mu kampee, nne mon nshishirip ni kyap. Wuri le kok ni mo kɨ pee gongpee ni mo shirip sham nyil ashak.
\v 9 Shyeep kɨpang mu Jerusalem mo kɨ̀ sham nyil, mo kɨ̀ raghap mbiiɓweng ni mo futfut. Mishkagham fɨra kɨ deskagham fɨra mo kɨ̀ so nɗak laatong nyil ɗii jong. Ba pris fɨra mo kuɗi kɨ kám mee wàar ɗi kas, kɨ ba nyem satponaan mo kuɗi kɨ lap mee sughun mo ɗi pu Daa Yaawe kas.
\v 10 Nyem nan ɗi nJerusalem mo tong nyil titik, ɗang mo le buk nkaa furu mo kɨ mo lop lee maap mo zak. Ɗang jiraap mo zum kɨ kaa furu mo nyil.
\v 11 Ba yit fɨna mo kuɗi kɨ naapee ɗi kas mpee maap fɨna ni kɨ shwal koo a nkoghop ɗiiɗang ye. Putughup fɨna ni ɗen a ɗiipɨpal mpee twa ɗi mo cìn nyem fɨna mo. Jep ɗii seen mo kɨ jep ɗi nkɨnok mo pu murap nkaa a naar ar ɗii mu bɨrni ni mo.
\v 12 Jep ni mo wal, ɗang mo sat nɨghɨn furu mo nnee, mbiise kɨ am anab (filip) a nneye? Ɗangɓe mo lóghóm kaa nyem ɗi mo kɨ le láa mo si, ɗang moo murap nsar kɨ̀ nɨghɨn furu mo.
\v 13 O Jerusalem, wan nkám jee mii ni aa meye? O laareep nZayon, wan nsat a me ku ni zughum putughup ɗi nwii ye? Baa mee ngo kɨ kyam shwaa kɨyit jeel ɗiisi kas. Ɓoghon fwagha ni a ɗiijurum ɗang ni kaam kaa am Bahar si. A mee we mmak kyes shwal mɨni nwagha ye.
\v 14 Nyem satponaan fii ni mo kɨ sat a sughun mo kulap mo nwii. Mo kɨ ni mun wii shi po Naan kɨ̀ mo ni mpeeɗi ba mo kɨ sat shikbish fii mo nwii kas. Mo le wii cìn pan nne, ba ni kɨ mee koghop ni ku wan tuwap ɗi kas.
\v 15 Jir mee nyem ɗi mo a ar ɓwab sar ɗi mo ɓáksèen nwii. Mo zik kaa furu mo ɗang mo shwar shirip kɨ Jerusalem. Mo sat nne, a ɗiisi, a bɨrni ɗii men si me? A ɗiisi a mbii roghop kɨ jir kɨ yil si kas aa?
\v 16 Shaarlek fii mo katpo ɗii buu nkaa wun. Mo ɗyees aghas furu mo ashak, ɗang mo le or mo sat nnee, Moo tɨkook kɨ ni! A ɗiisi a puus ɗi ji moo gong jì kɨ ni ni, yaksi ni kɨ ji, ɗang yit funu mo kɨ naa ni.
\v 17 Yaawe wuri kɨ cìn mbii ɗi wuri kɨ le pan mpee cìn ni, wuri twa mun baa ashak kɨ mee naajeel kas, kaaɗi gyet wuri kɨ sat mmun yam si, wuri cin ɓal nshaarlek fii mo, ɗang wuri le mo cìn retnyit kɨ pal fii ni.
\v 18 Wu so kɨ maap pu daa ɗi ɓalɓal! O wii Jerusalem! Yits ku yimwaan fii ni su ɗi kaa am ndung si par kɨ puus. Taji wu kat mee nookɗi mbut mmaap ni kas, wu sekyeen kɨ maap ni.
\v 19 Yi yaghal, ku yii teer ɗi mmaap har mɓit mang yi put kɨ mbii ɗi mo mputughup wii nDaa kaa am tuɓut si. Yi ɗyeep sar fii mo kaa pu wuri ɗi, mpee seen kɨ jep fii mo ɗi mo kɨ shwaajeel ɗang moo murap a pee kaat kɨ ar mo ɗi mu bɨrni si.
\v 20 A naa. Yaawe! A naa nyem ɗi wagha nkaa cin jeel mo si mo! Shirop mo nkaa se luwa kɨ jep furu mo ɗi mo kɨ wal mmo mo! Mo kɨ twa pris mo kɨ nyem satponaan mo nlu kɨ̀ Naan.
\v 21 Peekaa mo kɨ nyemnan mo kɨ gɨrang a ɗiimu murap nkaa ar ɗi mu bɨrni mo. Mo kɨ twa zɨlang mo kɨ jiraap mo shi kwai mu shaarlek. Wagha twa mo parpuus ɗi aa langtughup ɗi, wagha twaa saa mo ba ashak kɨ mee yil naajeel kas.
\v 22 Wagha pet kɨɨrmuut nwan kaa ngo ɗi wuri kɨ pet gurum mo mpee serɨɓet si. Ba mee ngo ɗi ni mak sulagham ɗi koo ni baa kas Jep ɗi mo wurang nsar fɨna mo, kɨ ɗi wan lughut mo, ɓe shaarlek twa mo.
\c 3
\s Kar, Tuwap Kɨ Lepan.
\p
\v 1 A wan a ngo ɗi kɨ kyam shwal kɨ kar mu Yaawe.
\v 2 Wuri kɨ ceen wan so kɨ ni mbut mpee ɗiirap ɓit bit, ɗi ba mee peeɓang ɗi kas.
\v 3 Wuri kɨ cɨghɨr nkaa wan ɗang wuri kɨ kar an shi sar ɗi ba ni kɨ naajeel kas.
\v 4 Daa wuri kɨ le ku shim fɨna kɨ luwa fɨna mo tɨkook ɗang wuri tɨrep ɗyes fɨna mo.
\v 5 Wuri kɨ neer an cɨghɨr kaat kɨ lek, kɨ zak wuri kɨ paa an kɨ wàt putughup ɗiiɗeet hakyeng kɨ jeel.
\v 6 Wuri kɨ le wan tùnt kun ntong mbut mpeenkoo kaa nyem ɗi mo kɨ muut yam si.
\v 7 Wuri kɨ neer an le nnaar kɨ̀ kok, ɗi ba ni kuɗi wan kɨ mee pee su lagham kas. Ɗang wuri kɨ ɓwaghat an kɨ teng shaghal ɗii toghon mo.
\v 8 Ko nɗi wan pu petpee, ɗang an mmaap mu tang ɓam, ɓe wuri cìn buu kɨ aduwa fɨna.
\v 9 Wuri shaghat ar fɨna ni kɨ kok mu ghɨk ɗii àm mo, ɗang wuri gɨrong kɨ ar fɨna ni mo.
\v 10 Wuri tap lagham mpee wan kaa biyaa si, kɨ wuri yaghal met, taa nkaa an kaa mbwoor si.
\v 11 Wuri le wan taa mer nkaa ar fɨna wuri yilang an ɗang wuri yit an ɗi ba kɨ mee ngu ɓam kas.
\v 12 Wuri dul mbuka fɨri, ɗang wuri kam nkaa an kaa mbii ɗi wuri kɨ dom pus ni si.
\v 13 Wuri pus pas fɨri mo ɗel so jurum jurum mbut nsar fɨna.
\v 14 Wan ɗee a mbii shwar mir kɨ gurum mo. Koo ampuus ɗii ɗang ye ɓe mo kɨ wet a pu cìn kook ɗii mu ɓak an.
\v 15 Wuri cin mbii shishwaa ɗiiɗeet wan shwaa ɗang wuri waa cin mbiise ɗiiɗeet wan se zak.
\v 16 Wuri kus yit fɨna nyil ɗang wuri raghap aghas fɨna mo nkaa nkwaghar.
\v 17 Mo kɨ ɓàk wan kɨ tongryang, ɗang an kɨn mander kɨ kagham kɨ retnyit.
\v 18 Mpee mɨni ɓe wan sat nnee, Men fɨna ni kɨ ɗelso jeel, kɨ lepan fɨna mbut nDaa.
\v 19 Pan kɨ jee fɨna, kɨ ciin tulu fɨna, mo ɗen a kaa yen ɗiiɗeet ɗi ni kɨ tupee si.
\v 20 Koo pɨrang ye kat ku seen fɨna pan jeel ɗi wan shwaa ni mo ɓe riin fɨna kɨ pal.
\v 21 Wan ɗen kɨ lepan nɗi wan pan mbii mɨndong ɗiisi.
\v 22 Ba wal kɨ Yaawe kɨ kyès kas, aasi zak naajeel fɨri ba ni kɨ kyes kas.
\v 23 Mo a ɗi mpoo koo a mmang kɨ mɓit ɗii ɗang ye; cìn ɗiiret fwagha ni ɗes zam.
\v 24 A Yaawe wuri a koo meye fɨna, mee mɨni ɓe wan nle pan fɨna nkaa wuri.
\v 25 Yaawe wuri aɗiiret nkoo a weye ɗi cinzeen nwuri kɨ ngo ɗi tang pee ɗi wuri ɗi.
\v 26 Ni ret ku mo kúm ɓam kɨ Yaawe shi gùng.
\v 27 Ɗang ni ret zak ku mu kám gùng ni tun mo kuɗi a pee kaa mo.
\v 28 Katɗang ɓe mu kat kaa funu mo mɓut jeel, ɓe mu kat mee pee ku mo tong ɗi titik mbut mang gung.
\v 29 Yit si ku mu saam ɗi mbut mɓuk, memee si ɓe mun ɗi kɨ kaghar lepan.
\v 30 Ko nɗi mo kɨ nas mun ɗang mo wàt putughup mun, ɓe mu fwang sar vul ku mu lap ɗi.
\v 31 Mpeeɗi Yaawe wuri a ngu naajeel, ɓe ba wurin nkwar mun a har ngaa ngaa kas.
\v 32 Wuri mmak jì kɨ wàt putughup nkaa mun, amma wurin ncìn kussuk mmun, mpeeɗi wal shizughum fɨri ni ɗes zam.
\v 33 Ba wuri kɨ cínjeel ko jì kɨ wàt putughup ngurum mo ɗii mu niyang kas.
\v 34 Ba Yaawe wuri kɨ ɗom ku mo kam koor nyem ɗi mo nlushaghat mo kas.
\v 35 Ba Daa Ɗiihai wuri kɨ ɗom ku mo cii ngurum nkaa mbii ɗi mo a mɨri mo kas.
\v 36 Ko zak mo yaa ɗyeel kɨ gurum cɨghɨr kɨ ni a ghaghas.
\v 37 A we mmak sat nne mee mbii ɗen ɗi ɓe ni ɗen ɗi katɗang ba a Yaawe wuri sat kas ye?
\v 38 Ba a mpo kɨ̀ Daa Ɗiihai ɗangɓe mbii ɗiibish kɨ ɗiiret mo kɨ put kas aa?
\v 39 A me le ɗangɓe muu katpo nɗagham nɗagham katɗangɓe mo tokɗyeel mun mpee shikbish funu mo ye?
\v 40 Yitsi ku mu bɨlip ar funu mo ku baa mu jì ɗi pe Yaawe.
\v 41 Yitsi ku mu ɗyeep putughup funu mo kɨ sar funu mu kaa a ɗang pu Yaawe ɗi ɗang mu sat nnee,
\v 42 Mu mun muu cìn shikbish wagha, kɨ mu cìn tawai ɗang ba wagha daa àa fwo ɗi mun kas.
\v 43 Wagha sok sak mbut ntughup fwagha, ɗangɓe a ceen mun a twa ba ashak kɨ mee naajeel kas.
\v 44 Wagha paa sak kɨ nluu mpee taji aduwa funu mo kaa kat gha.
\v 45 Wagha aa le mumun mu ɗee a zuk giring ɗi mu yil ni.
\v 46 Jir kɨ shaarlek funu mo kɨ wàt putughup mun ɗang mo pu katpo ɗiibuu mo nkaa mun.
\v 47 Mumun muu tong a mbut mɓoghon kɨ lagham kɨ uu tong mbut nkɨɨrmuut zak.
\v 48 Yitmwaan ɓeer nyit fɨna kaa am ɗi ndung mo si mpee twa ɗi mo cìn nyem fɨna mo.
\v 49 Yitmwaan fɨna ni nsekyeen aa sham ɗak ba ashak kɨ mee ɗar koo nookɗi kas.
\v 50 Har parpuus ɗi daa wuri nle yit sham ku wuri naa mun ɗi
\v 51 Putughup fɨna wat kɨ mbii ɗi naa mo cìn njiraap ɗi mbɨrni fɨna mo.
\v 52 Shaarlek mo le gwak wan kaa nyer si, ɗi ba ni kɨ me koghop ni ku mo kwar an ɗi kas.
\v 53 Mo mang an kɨ seen bak sham ntughun ɗangɓe mo shaghat po tughun ni kɨ ghɨk.
\v 54 Am ji ɗoghom yaa paa wan ɗang wan lepan nne an mu muut.
\v 55 Ɗi mbut ntughun ni ɓe wan pet sum fwagha Yaawe.
\v 56 Ɗangɓe nɗi wan ɗang gha mpee kɨling maap fɨna ɓe wagha kɨling an.
\v 57 Nɗi wan pet wagha, ɓe wagha lap nwan ɗangɓe a sat an nne ji si mee kɨɨrmuut yaa gha kas.
\v 58 Wagha kɨ lughut ɓwoon wan, Yaawe, kɨ a ɓam seen fɨna.
\v 59 Wagha Yaawe, aa naa ɗel; dɨkɨ ɗi mo kɨ cìn wan, a tokɗyeel ɗi nin cin ret an.
\v 60 Wagha kɨ naa maaplaa kɨ̀ mo ni, kɨ jir kɨ seen ɗi moo cìn mo nwan.
\v 61 Yaawe, wagha kɨ kɨling kas ɗi mo kɨ cìn kɨ seen ɗi moo cìn mo nwan.
\v 62 Po kɨ shaarlek fɨna mo, kɨ pan kɨ̀ mo ni mo, kɨ Wetpus a nkaa wan.
\v 63 Yaghal mbit so nkansɨghɨn ɓe koo ɗi mo kɨ tong a nyil ɓe mo a pu cìn kook mu shwar wan.
\v 64 Yaawe, a yitsi ku mo lap kwat kɨ mbii ɗi mo kɨ cin mo ɗi jir.
\v 65 A cin putughup ɗiiɓal ɗi mu cìin kɨling pee mo, ɗang a le ɗiibish nkaa mo.
\v 66 A ceen mo mbut ntughu ɗangɓe a twa mo a ku mbut nyil ni Yaawe.
\c 4
\p
\v 1 Zinariya funu ɗi ni kɨ mang yit yilak yilak ni kɨ ɗee a ɗiirap, ghɨk ɗiimen men ɗi mu lu kɨ̀ Naan ni mo kɨ tiit si a naar ar ɗi mu bɨrni ni mo.
\v 2 Ji zɨlang ɗi nZayon mo pe mun ɗi a kaa zinariya ɗii men si, amma yaksi ɓe mo kɨ mang mo a kaa tughul wan ɗi ngu ɗik tughul ɗik si.
\v 3 Koo ɗi a nɨghɨn kɨ ngau mo ɓe mo kɨ cin wur njep furu mo, amma nyem fɨna Isreil mo cìn buu kɨ maap kɨ jep furu mo kaaɗi yaghazem kɨ cìn buu kɨ maap kɨ jep fɨra mo a naaryil si.
\v 4 Liis kɨ jep furu ni mo lwas nkaa ɗeng ɗagham furu mo mpee neen am. Jep ni mo wal mpee mbiise ɗang ba mee ngu ɗi kɨ mbiise ɗi ncin mo kas.
\v 5 Nyem ɗi ji mo kɨ se a mbiise ɗii retret mo pu murap nkaa naar ar mu bɨrni mo mpee ciin mbiise: Nyem ɗi mo wurang ntulu shang mo nkaa kwat mbii ɗi mon nse a giring.
\v 6 Shikbish kɨ Sodom ɗi ji daa wuri tu wura nnook mɨndong.
\v 7 Ji nyem tɨleng fɨra ni mo ɓang met ndanghar mpeeɗi ba ji mo tɨkook kɨ sut kas. Ɗangɓe mo kɨ mang yit yilak yilak kaa nghɨk ɗii men si.
\v 8 Amma yaksi ɓe yit furu mo rap met nkúurwus. Ba mee ngo kuɗi kɨ man mo ɗi kas. Shim kɨ sut furu mo so lwas nkaa ɗyés furu mo ɗang mo fii kaa yoghom si.
\v 9 Ngyál nyem ɗi mo twa mo nlek a ku nyem ɗi a neen twa mo, mo shwaajeel ɗang mo kɨ tap murap shi lee lee mpee ciin mbiise.
\v 10 Ɓoghon ɗi ni ta nkaa nyem fɨna ni mo ni jì kɨ wàt putughup, nɨghɨn ɗi mo kɨ wal njep furu mo cet jep ni mo ku mo se mo ɗi a koppee kɨ̀ mbiise nɗi mo twa nyem fɨna mo.
\v 11 Yaawe wuri kɨ fuut tughup fɨri, wuri kɨ ɗoo tughup fɨri ɗii ɓaan, ku wuri ɓwot wus nkaa Jerusalem ɗang ni caan bɨrni ni sham har nkuk kɨ ni mo.
\v 12 Mishkagham mo kɨ gurum ɗi mo kɨ tong ɗi nyil ni ba mo cinzeen nne, shaarlek mo mmak ɗel mpo sheepkɨpang mo ɗi nJerusalem kas.
\v 13 Mbii ɗi ni le ni ɗen kɨsi a mpee shikbish kɨ̀ nyemsat po Naan mo kɨ cìn ɗiiret mo.
\v 14 Nyem tɨleng fɨra ni mo mwaan bir nkaa ar ɗi mo bɨrni ni mo kaa vum mo si, mo kɨ tɨkook kɨ sut kɨ toghom ɗi ba mee gurum mmak twáas nlɨr kɨ̀ mo ni mo kas.
\v 15 Gurum le or nne, wu yaghal wu so si! Wuwun nyem ɗɨghɨrkap mo! Ji wu tuwaas mun kas! Mpee mɨni ɓe mo mwaan bir mbut nyil mo shini shini ɗang ba mee yil ɗi ni lap mo ɗi kas.
\v 16 Ba Yaawe wuri kuɗi kɨ daampee ɗi kɨ mo kas; a wuri tiit mo shikaa fɨri. Ba wuri kuɗi kɨ cin ɗiiɗes mpris mo kɨ nyemnan mo kas.
\v 17 Yit funu mo tughur kɨ naapee mu tang ɓam pu yil ɗi ba mo mmak ba mun kas.
\v 18 Mo kɨ fwor shii funu; mpee mɨni ɓe ba muu mak mwaan nkaa ar funu mo kas. Mo kɨ tang shiiteer funu mo; Lagham funu ni kɨ jì wul.
\v 19 Shaarlek funu ni mo wurung met mpuul, mo ceen mun sham aɗeng jwak, ɗang mo lagham a naaryil mpee yak mun.
\v 20 Mo yaa ngo ɗi mun kɨ lapan nkaa ni, ngo ɗi Yaawe wuri kɨ̀ bɨlip, gwar ɗi mu kɨ sat nne, a wurin ntap kɨ mun aku kɨ nyem ɗi mon njì ɗel ɗi nɗɨghɨn yil funu ni.
\v 21 Wu shwar, wuwun nyem Edom kɨ Uz mo; wu cìn ni. Ɓoghon mughu kɨ ji zak; Wun zak wu mwaan tengteng ngum mbut yilwaan.
\v 22 Nyem Zayon mo kɨ lap kwat kɨ shikbish furu mo, ɗang Yaawe wuri nyit mo baa waa ɗi. Amma wuwun nyem Edom mo, mon ncin kar wun ɗang mo nwoo shibish fughu mo.
\c 5
\p
\v 1 Yaawe, a pan kɨ mbii ɗi ni kat mun. A le yit nkaa mun, ku a naa mbii yilwaan ɗi ni kat mun si ɗi.
\v 2 Mo kɨ ghɨr kop funu cin mɨzep mo; ɗangɓe nyem ɗi ba mo a jep yil mo kas mo kɨ tong ntulu funu mo.
\v 3 Mumun muu ɗee a jep lukaa mo, ɗi ba mo kɨ puun mo kas. Nɨghɨn funu mo ɗee kaa mat ɗi mish furu mo kɨ murap si.
\v 4 Ni a ting ku mu nseet am ɗi mu nshwaa kɨ yoghom ɗi mun ncicet ɗi.
\v 5 Nyem ɗi mo kɨ ceen mun ni mo mun ɓwoon, ni ɗughur mun, amma ba mo yit mu lap nook ɗi kas.
\v 6 Ni yaa mun ntong nder kɨ̀ Ijip kɨ Asiriya mo mpeeku mo kat mbiise ɗi mon nse ku mukat bar ɗi.
\v 7 Puun funu mo cìn shikbish ɗang mo kɨ murap ɗuɗu, aku mumun ɗi nkaa lap kwat kɨ shikbish kɨ̀ mo ni.
\v 8 Kɨrom mo nkaa cìn mulki kɨ mun, ɗang ba mee ngo ɗi, ɗi ni mɓam mun kas.
\v 9 Jir kɨ ɗi nyem twa pee mo ɗi a yil ni, ɓe ni ɗen mun a ting ku mu so mu kwat mbii ɗi mun nse ɗi.
\v 10 Neen ni le ku sun funu mo caan kaa cilem yaa mun si, ɗang shim sun funu ni mo tal kaa tɨghɨrign si.
\v 11 Shaarlek funu mo tɨreng mat mo nZayon kɨ jiraap mo mbɨrni mu Juda mo.
\v 12 Mo ɓwaghat nyem tɨleng funu mo a shyeep yoghom; ɗang ba mo cin ɗiiɗes nyemnan mo kas.
\v 13 Mo le ting nzɨlang mo ku mo ɗyees shiit ɗi kaa kɨrom mo si; ɗang jep zɨlang mo ɓe mo ɓwaghat yoghom ɗiitoghon toghon mo mmu kɨ mo kɨ taa mwaan tengteng ɗi kɨ ni a naar ar,
\v 14 Ba nyemnan mo kuɗi kɨ tong ɗi a peetong ɗi mu arɗel mu bɨrni ni kas, ba zɨlang mo kuɗi kɨ taat mbii kook ko mo cìn mee kook mo ɗi kas.
\v 15 Retnyit, kɨ put a ku mbut mputughup fun mo; mɨrep kook ɗi ji muu cìn mo yám mo kɨ ɗee a maap.
\v 16 Ba mee mbii kuɗi mbut mbii ɗi ji muu roghop kɨ mo kas. Jeel funu, mpeeɗi mun kɨ cìn shikbish.
\v 17 Mpee mɨni ɓe putughup funu mo wat, ɗang ba yit funu mo kuɗi kɨ naapee ɗi kas mpee yitmwaan.
\v 18 Jwak Zayon ni kɨ ɗee a kɨrom, pee ɗi ngau moo tong ɗi.
\v 19 Amma wagha Yaawe, gha a mishkagham ɗii har ngaa ngaa, mulki fwagha nin ntong yaghal ngang kaa so ngangkaa.
\v 20 A mee le ɗangɓe wagha mander mun vit ye? A me le ɗangɓe wagha mander mumun gyar tong kɨsi ye?
\v 21 Yaawe, abaaji kɨ mumun pu sak ɗi! A cin mumun retnyit ɗi ji mun kɨ ni yam!
\v 22 Aa koo aa kwar mun kɨnding ye? Gha ɗi pu langtughup kɨ mun har yaksi me?

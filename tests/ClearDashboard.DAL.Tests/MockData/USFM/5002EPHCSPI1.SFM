\id EPH 
\h EPHESIANS 
\toc3 Eph 
\toc2 Ephesians 
\toc1 PAUL TUYUUTIŊICH EPHESUS-MIUNUN 
\mt1 PAUL TUYUUTIŊICH EPHESUS-MIUNUN 
\imt Iḷitchuqqutit 
\ip Paul tuyuunmiñi Ephesus-miunun nuimaruaġiġaa “God-im sivunniuġutaa, atautchimugukługu savaapayaaq qiḷagmiḷu nunamiḷu, qaukłiġilugu Christ” (1.10). Apiġimmigaich God-im iñuŋich iñuutquvlugich taaptuma sivunniuġutim sivunġa taŋŋiġñiaquvlugu atausiŋŋuqataulutik Christ-mun. 
\ip Aglaktim nalunaiġaa uqautiksrani Ataniq uqausiġivlugu qanuq God aapauruamun iñuksraqtuŋaniŋa, suliqutigiŋaiqsautilaaŋich suli qiḷġutaiqsautilaaŋich Jesus Christ-kun Iġñiġuruakun, suli kamanaqtuaq unniqsuqłiisaa taŋŋiqsauyumaaqtuaq Ilitqusiġiksuakkun. Aippaŋagun suli apiqsriruq taiguaqtuanun iñuutquvlugich qiñiġnaqsiḷḷasisaġlugu atausiŋŋuqatautilaaŋat Christ-mi. 
\ip Qanusipayaatigun uqaluktigun nalunaiqsaurut atausiŋŋuumaniŋat iñuŋisa God-im piqatigivlugu Christ: Aŋaiyyuvik timitun ittuq, Christ qaukłiuvlugu, naaggaunnii iglutun kaŋiġallugivlugu Christ, naaggaunnii nuliaguruatun aasii Christ uigiruatun. Aglaktuaq aksiuktauvluni isumagisaġniaqługu nagliktuutiqpaŋa Christ uumani tuyuunmi tautuktitkaa uqalulluatatigun. Qiñiġnaqsiruq sunapayaaq Christ piviuttaqqutaagun, aitchuutiginiŋagun, suliqutigiŋaiġutaagun, naglikkutaagun suli piḷuutaiññiŋagun. 
\iot Avgutit 
\io1 Sivulliqsaaġun \ior 1.1-2\ior* 
\io1 Christ-lu aŋaiyyuviuruallu \ior 1.3—3.21\ior* 
\io1 Iñuusatqigñiq Christ-mi \ior 4.1—6.20\ior* 
\io1 Aġiusaun \ior 6.21-24\ior* 
\c 1 
\p 
\v 1 \x - \xo 1.1 \xt Ac 18.19-21; 19.1.\x*Uvaŋa Paul, tiliraŋa Christ Jesus pisuutaagun God-im, tuyuqtuŋa ilaaguaqtauruanun God-mun, ukpiġnaqtuaguruanun Christ Jesus-mi [Ephesus-miittuanun.] 
\v 2 Nagliktuusiaqpaqaġitchisuq tutqiunmiglu God-miñ Aapaptiŋniñ Ataniġmiḷḷu Jesus Christ-miñ. 
\s1 Quviasaaġusiat Christ-miñ 
\p 
\v 3 Nanġaġlakput God, Aapaŋa Atanipta Jesus Christ, qanuq atausiŋŋuqatigiŋakaptigu Christ, ilaan aitchuŋagaatigut anniqsuutauyumiñapayauraqtuanik uvaptiŋnun itqanaiqsaqłuta qiḷaŋmuŋniksraptiŋnun. 
\v 4 Savaŋaiñŋaġmi unnii nunamik, God-im piksraqtaaġianiŋagaatigut atausiŋŋuqatautquvluta Christ-mun, iñuuyumiñaquvluta nalaunŋaruakun, suli pasiñaġumiñaiḷḷuta piḷuunmik sivuqqamiñi. 
\v 5 God-im piviuttaġiŋavluta taimaŋŋa, aasii piksraqtaaġikamisigut taimani ilaa sivunniŋammiuq tiguaġukłuta inmiñun, tiliḷugu Jesus Christ nunamun tuqqutitquvluta. Taamna piŋagaa ilaan pisuutigivlugu. 
\v 6 Tavraasii nanġaġlakput God, qanuq atqunapiaġataq nagliktuutiqpaqaŋaruq uvaptiŋnun, atausiŋŋuqataullasikamisigut piviuttaġiramiñun Iġñiġmiñun. 
\p 
\v 7 \x - \xo 1.7 \xt Col 1.14.\x*Christ tasuŋagaatigut God-mun, maqipkaqługu auni tuqqutivluta, God-mun suliqutigiŋaiquvlugich itqaumayumiñaiġḷugich piḷuutivut. 
\v 8 Tainna pikami, ilaa atqunapiaġataqłuni nagliktuutiqpaqaŋaruq uvaptiŋnun. 
\v 9 Qanuq God isumatupiaġataqtuaq suli kaŋiqsiŋavlugich supayaurat, salapqiŋagaa pisuutini uvaptiŋnun. Ilaan sivunniuġutigiŋakkaŋa iḷisimanaŋaitkaluaqtuaq sivuani, Christ-gum paŋmapak taŋŋiŋagaa. 
\v 10 Aasiuvva God-im sivunniuġutigiŋakkaŋa, piviksraq nalautitpan supayaat ilaan savaani atautchimuquvlugich piqatigilugu Christ Atanġuruaq supayaanun, sut qiḷaŋmiitkaluaqpata, naagga nunamiitkaluaqpata. 
\p 
\v 11 Atausiŋŋuqataukapta Christ-mun, kiŋuvaannaŋarugut iñuggunmik isuitchuamik. Taamna piŋaruq God-im sivuniġiŋavlugu tainna piruksrauvlugu. Ilaan nalautitchuugai ataramik sivunniuġutini. 
\v 12 Taamna pisigilugu, uvagut Jew-guruat ukpiqqaaqtuaguut Christ-mun iñuuruksraurugut iḷisimanaqsisaġlugu qanutun God-im kamanaqtilaaŋa, iñuŋnun nanġaġumiñaqsiḷugu. 
\v 13 Sulivsauq ilivsi, tusaaganikavsiuŋ uqaluk iḷumun ittuaq, tusaayugaaġiksuaq annautikun, suli ukpiġivlugu, Ilitqusiġiksuam unniqsuqłiisauŋaruam nalunaiñŋutchiŋagaasi, God-mun pigiliutivlusi. 
\v 14 Tavraasii nalunaiñŋutchiqsauŋavlusi pigiliutivlusi God-mun, nalupqisukkumiñaitchusi annaurrautilaavsiññik paŋmapaŋmiñ qiḷaŋmugataġlusi. Pisigilugu taamna, iluqaġmiŋ iñuich nanġaġlirruŋ God kamanautaagun. 
\s1 Paul Aŋaiyyutaa 
\p 
\v 15 Taamna pisigivlugu, tusaaŋavluŋa ukpiġutivsiññik Ataniġmun Jesus-mun suli piviuttaqqutivsiññik iluqaiññun ilaaguaqtauruanun God-mun, 
\v 16 quyaŋaiyuitchuŋa ilivsigun God-mun, itqaumavlusi aŋaiyyutimni. 
\v 17 Apiġigiga God-iŋa Atanipta Jesus Christ, kamanaqtuaq Aapa, puttuqsritquvlusi ilaan isumattutaanik, ilivsiññun God iḷitchuġimmaġiksitquvlugu. 
\v 18 Suli apiġigiga God iḷitchuġipkaquvlusi nalupqigiŋaiġḷugu annagumman taavrumuŋa God-im ququaŋammasi, suli iḷitchuġilugu inuaŋaiññiŋa kamanautim, God-im ilaaguaqtaŋisa kiŋuvaannaktaaġiniakkaŋat. 
\v 19 Apiġivsaaġmigiga God iḷitchuġipkaquvlusi qanutun kamanapiaġataqtilaaŋanik ilaan suaŋŋataa ikayuġumiñaqłuta ukpiqtuaguruaguut. 
\v 20 \x - \xo 1.20 \xt Ps 110.1.\x*Taavrumuuna kamanapiaġataqtuakun suaŋŋatikun God-im aŋipkaŋagaa Christ tuqqunmiñ, aasii aquvitiłługu kamanaqsipkaqtauviŋmun ilaan taliqpiata tuŋaanun qiḷaŋmi. 
\v 21 Tavra Christ kamanałhaaqsiŋaruq isaġuliŋniñ ilitqusiqł̣uŋniḷḷu, suli suaŋŋatiniñ ataniġnaqutiniḷḷu. Aasii ilaan kamanautaa kamanałhaasugruktuq supayaaniñ mattumani nunami, naagga nunami qaiyumaaqtuami. 
\v 22,23 \x - \xo 1.22, 23 \xt Ps 8.6.\x*\x - \xo 1.22, 23 \xt Col 1.18.\x*Aasiisuli God-im aŋalatchiyumiñaqsiŋagaa Christ supayaanik, iñupayaaniglu. Aasii Christ niaquummatun ittuq aŋaiyyuliqiruanun timigimmatun itamiñun. Ilaan atanniqsimagai iluqaisa aŋaiyyuliqiruat, suli nayuqłiataa ittuq iluqaiññi, tainnatuttauq nayuqłiataa inmatun sumiḷiqaa. 
\c 2 
\s1 Tuqqunmiñ Iñuggunmun 
\p 
\v 1 \x - \xo 2.1 \xt Col 2.13.\x*Tavra ilivsi qaŋapak tuquŋaruatun iñuktun inŋagaluaqtuasii qanuq piḷuksiŋavlusi kamagiŋił̣ł̣ugiḷḷu God-im pitquraŋi, God-im aitchuŋagaasi iñuggunmik isuitchuamik. 
\v 2 Taimani iñuuŋagaluaqtuasii piḷuusiqutini, nunam iñuŋisa iñuusiatitun. Taimani qaukłiata ilitqusiqł̣uich piḷuusiqipkaŋavlusi, paŋmapaksuli iñuŋnik kamaksripkaiŋiñmatun God-im pitquraŋiñik. 
\v 3 Tainnauvva iluqata qaŋauvlugu iñuusuuŋagaluaqtuaguut. Pisuuŋaruaguut qanuq piḷuksisuguuruat iñuutchivsa pisukkaŋiññik, iñuuvluta iviġagniugaqsiññaqługich timiptalu isumaptalu pisukkaŋich. Tavra ukpiqtuaguŋiññapta taimani, tatavsaqtauyumiñaŋagaluaġmiugut allatuttauq iluqaisitun ukpiŋaitchuatitun iñuktitun. 
\p 
\v 4 Aglaan God naglikkutiqpaqaŋaruq uvaptiŋnun suli piviuttaġiqpaŋagaatigut. 
\v 5 Irrusiqaŋagaluaqtilluta tuquŋaruatun iñuktun pisigivlugich piḷuutivut, God-im aitchuŋagaatigut iñuggunmik isuitchuamik aŋipkaqamiuŋ Christ tuqqunmiñ, qanuq atausiŋŋuqatigiŋagikput Christ. God-im nagliktuutiqpaŋagun annaurrauŋarugut. 
\v 6 Aasiisuli atausiŋŋuqatigiŋavlugu Christ, aŋipkaqtauganiŋammatun ittugut Christ aŋipkaqtaumman. Suli inmiuq uvagut qiḷaŋmiitaniŋmatun aquppivḷuta inaani kamanaqsipkaqtauvium piqatigivlugu Christ Jesus, qanuq ilaa atausiŋŋuqatigiŋagikput. 
\v 7 Tainna pikami God piaqłuktautaipiaġataŋaruq uvaptiŋnun atausiŋŋuqatigipkaqamisigut Christ-mun, aasii taavruma iḷisimanaqsiñiaġaa isuitchuamun qanutun God naglikkutiqpaqaqtilaaŋa uvaptiŋnun. 
\v 8 Qanuq God-im nagliktuutiqpaŋagun annaurrauŋarusi ukpiliqavsi. Annautiŋaitchusi ilivsiññik sunik piḷusi. Taamna annaun God-im aitchuutaa ilivsiññun. 
\v 9 Annaurrauŋaitchusi pisigilugich piḷġusiḷḷuatasi. Annaurraullaniġuvsi piḷġusiḷḷuatasi pisigilugich, iñuk uqavigaaġutiksraqaġniaġaluaqtuq. 
\v 10 Aglaan God ilaa allaŋŋuqtitchiŋaruq uvaptiŋnik, atausiŋŋuqataullasivḷuta Christ-mun, iñuulluatallasitquvluta. God sivuniqaŋaniqsuq iŋiḷġaan tainna iñuuruksrauvluta. 
\s1 Atausiŋŋuqatigiigñiq Christ-mi 
\p 
\v 11 Tavra itqaqsiuŋ qaŋauvlugu ilivsi Jew-guŋitchuasii taiguqtauŋagaluaqtilaaqsi nalunaiñŋutaiḷanik Jew-guruanun timimiŋni nalunaiñŋutaqaqtuanun. 
\v 12 Itqaumasitchi taimani atausiŋŋuqatigiŋaitkiksi Christ, iḷauŋaiñŋarusi God-im iñuksraqtaaŋiñun Israel-guruanun. Piqatauyumiñaiñŋarusi aitchuusiaqaqtuanun unniqsuqłiisinik God-im sivunniuġutigiŋakkaŋiñik iñuksraqtaamiñun, aasii piqaŋił̣ł̣usi annagummanmik, suli naluvlugu God. 
\v 13 Tavra uŋasiguuŋagaluaqtuasii God-miñ, paŋmapak Christ qaġġisiŋagaasi ilaanun, maqipkaqługu auni tuqqutivlusi. 
\v 14 Christ aŋuyautaiqsinŋagaatigut God-mun avanmullu. Jew-guruallu Jew-guŋitchuallu atiŋitkaluaqtuat uumikkutivlutiŋ, paŋmapak atisiŋarut aŋuyautiŋaiqł̣utiŋ. 
\v 15 \x - \xo 2.15 \xt Col 2.14.\x*Jew-guruat pigivlugich iluqaisa God-im pitquraŋi, aŋaiyyuvikpaŋmiḷu piraġautchich, isummatigiŋarut inmiŋnik nalaunŋałhaaqłutiŋ Jew-guŋitchuaniñ. Tavra Christ tuqukami, asivaŋagai pitqurapayaurat nalaunŋasiñiaġutauŋaiqł̣ugich iñuŋnun, aglaan iñuich nalaunŋasipkaq tauyumiñaqsivḷugich ukpiġlutiŋ ilaanun. Taamna pisigivlugu Jew-guruallu Jew-guŋitchuallu atausiŋŋuqatigiŋagaat Christ, aasii aŋuyautiŋaiqł̣utiŋ avanmun. 
\v 16 \x - \xo 2.16 \xt Col 1.20.\x*Atunim Jew-guruallu Jew-guŋitchuallu avilaitqatigiiksittut God-mun Christ tuqqutaagun aŋarraurami, aasii paŋmapak suuramik-unnii uumikkutaiqsut avanmun. 
\v 17 \x - \xo 2.17 \xt Is 57.19.\x*Suli Christ tiliŋagai alġaqsruirini quliaqtuaġutitquvlusi aŋuyaŋaiġunmik God-mun, ilivsi Jew-guŋitchuasii uŋasiŋagaluaqtuasii God-miñ Jew-guruallu qanittuat God-mun. 
\v 18 Tavra atausiŋŋuqatigiŋakaptigu Christ iluqata, Jew-guruallu Jew-guŋitchuallu, ikayuqtiqaqtugut atautchimik Ilitqusiġiksuamik ullautitquvluta Aapamun. 
\p 
\v 19 Tavraasii tavraŋŋaaglaan allayuaguŋaiqsusi iglaaguŋaiqsusiḷu, aglaan atausiŋŋuqataurusi ilaaguaqtauruanun God-mun, iḷaliutivlusiḷu igluqatiŋiñun God-im. 
\v 20 Ilivsi igluqpaum iḷagimmatun itkaasi nappakkaŋata maŋŋuliġmatun pivḷugu tilirauruaniglu uqaqtiŋiñiglu God-im, Christ Jesus ilaa sivulliqsun maŋŋuksratun uyaġaktun maŋŋuliutiqqaaqługu. 
\v 21 Qaaŋanun taavruma maŋŋuliutauqqaaqtuam uyaġaum igluqpak iluqani ipiqqiqsauruq aasii nappaqługu aŋaiyyuviguqsaiññaqtuatun ilaaguaqtauvlugu Ataniġmun. 
\v 22 Tavraptauq tainnatun ilivsi iḷagimmigaasi God-im igluata aasii God iñuuvluni iḷuvsiññi Ilitqusiġiksuamigun. 
\c 3 
\s1 Paul Savautigai Jew-guŋitchuat 
\p 
\v 1 Uvaŋa Paul tigutaaqtauruŋa pisigivlugu alġaqsruiñiġa tusaayugaaġiksuamik Christ-kun ilivsiññun Jew-guŋitchuanun. 
\v 2 Iḷisimarusi God-mun aitchuŋatilaamnik taavrumiŋa savaaksrapiaġatamik, alġaqsruiñiġmik ilivsiññun Jew-guŋitchuanun God-im nagliktuutiqpaŋanik. 
\v 3 Taamna sivunniuġutaa God-im Jew-guŋitchuanun iḷisimanaiñŋaruaq sivuani, God-im salapqiŋagaa uvamnun. Taamna uqautigillaŋagiga uqautigipiasuŋaġnagu tuyuutimni. 
\v 4 \x - \xo 3.4 \xt Col 1.26, 27.\x*Aasii taiguallaisa tuyuutitka, puttuqsriñiaġiksi kaŋiqsisiqaqtilaaġa alġaqsruutiqaġniġmik Christ-mik. 
\v 5 God-im kaŋiqsipkaŋaitkaa taimani iñuuruanun iñuŋnun paŋmapak kaŋiqsipkaisiġmisun ilaaguaqtamiñun uqaqtimiñullu Ilitqusiġiksuakun. 
\v 6 Aasiuvva God-im salapqiŋakkaŋa. Jew-guŋitchuat kiŋuvaannaqataullasivḷugich Jew-guruanun. Iliŋich Jew-guruatuttauq pigillavlugich Christ-gum, aasii piqataullasivḷutiŋ annaunmun unniqsuqłiisauŋaruamun Christ-kun, ukpiġiliqamisigik tusaayugaaġiksuat. 
\p 
\v 7 God-im piksraqtaaġiŋagaaŋa alġaqsruirautquvluŋa tamattumiŋa tusaayugaaġiksuamik, nagliktuutiqpaqaqłuni uvamnun annautivluŋa suaŋŋanmigun. 
\v 8 Kamanaiññiqsraugaluaqtilluŋa iluqaiññiñ ilaaguaqtauruaniñ God-mun, ilaa naglikkutiqaŋaruq uvamnun, aasii uvamnun alġaqsruutigitquŋagai Jew-guŋitchuanun inuaŋaitchuat anniqsuusiaksraŋich iluqaġmiŋ, atausiŋŋuqatauŋaruat Christ-mun. 
\v 9 Suli God-im piraksriŋagaaŋa kaŋiqsiñaqsitquvlugu ilaan sivunniuġutigiŋarani iñupayaanun, annaurrauniksraŋat iñupayaurat Jew-guŋitkaluaqtuat Jew-guruallu. God-im savaŋaruam supayaanik, nalunaqtinŋagaa aippaapak taamna sivunniuġutini. 
\v 10 Paŋmapak God-im iḷitchuġipkaŋagaa sivunniuġutini aŋaiyyuliqiruatigun, tamatkua iluqaisa isaġulgiḷḷu ilitqusiqł̣uiḷḷu tautuquvlugich taŋŋiutaanik kamanaqtuam isumattutaata God-im. 
\v 11 God-im sivunniuġutigiŋagaa taimaŋŋaqaŋa isuaniñ taamna sivunniuġutini taŋŋiqsauniaġnivḷugu Jesus Christ-kun Ataniptigun. 
\v 12 Aasii pisigivlugu ukpiġniqput ilaanun, qikkisaiġḷuta attaqsruutaiġḷutalu ullautiyumiñaqtugut God-mun. 
\v 13 Nagliksaaqtuŋa pisigivlugu quliaqtuaqaġniġa tusaayugaaġiksuanik ilivsiññun, aasii apiġigivsi ipiqtusuutigitquŋił̣ł̣ugu taamna, aglaan qapiŋaisaaġusiaġitquvlugu pisigilugu anniqsuusiaqaŋaniqsi alġaqsruutipkun ilivsiññun. 
\s1 Piviuttaqqutaa Christ 
\p 
\v 14 Isummatigikapkich tamatkua iluqaisa God-im sivunniuġutigiŋaraŋi, pułłuŋa aŋaiyyuruŋa Aapamun, 
\v 15 Aapauruamun iluqaiññun ukpiqtuanun, qiḷaŋmiitkaluaqpata naagga nunamiitpata, 
\v 16 aŋaiyyuvluŋa God-mun inuaŋaitchuamik nagliktuutiqpaqaqtuamun, suaŋŋasipiaġataquvlusi Ilitqusiġiksuaŋanun iḷuvsiññiittuamun iñuuyumiñaqsiḷusi nalaunŋaruakun, 
\v 17 iḷisimanaġumauq Christ iñuutilaaŋa uummativsiññi sivisutilaaŋatun ukpiqsimaaġnivsi. Aŋaiyyummiuŋasuli piviuttaqsriqpaktuagukavsi, kaŋiqsiyumiñaquvlugu piqatigilugich iluqaisa ukpiqtuat iḷitchuġilugu uummativsiññiñ, 
\v 18,19 qanutun kamanaqtilaaŋa piviuttaqqutaata Christ-gum uvaptiŋnun. Piviuttaqqutaa kamanaqpaił̣ł̣uni iḷitchuġimmaġiksiyumiñaitkikput iluqaan. Sutun ittuq aktilaaġnaġumiñaipiaqtuatun, ikiqtułhaaqłuni, takiłhaaqłuniḷu qutchił̣haaqłuniḷu itiłhaaqłuniḷu supayaamiñ qiñiqtuuraaġumiñakkaptiŋniñ. Tainnainniġman aŋaiyyutigivsi ataramik iñuutquvlusi nalaupiaġataġlugu God-im iñuutqutaa ilivsiññun. 
\p 
\v 20 Qanutułhaaq God-im pisiyumiñaġaatigut qaaŋiġḷuguunnii apiqsriaġiyumiñakkaqput naagga qiñiqtuuraaġumiñakkaqput. Taamna ilaan piḷḷagaa Ilitqusiġiksuakun ikayuqtigianikkaptigun ilaan iñuutqutaagun uvaptiŋnun. 
\v 21 Iñupayaat isuiḷaamik nanġaġlirruŋ God paŋmapaŋmiñ isagutilugu isuitchuamullu, pisigilugu ilaan aktilaaganignaġumiñaitchuaq kamanautaa iḷisimanaqsiŋaruaq aŋaiyyuliqiruatigullu Christ-kullu. 
\c 4 
\s1 Atautchisun Timitun Inniq 
\p 
\v 1 Tavraasii uvaŋa, tigutaaqtaq savautivlugu Ataniq, qiññuaġivsi iñuutquvlusi nalliummatiruamik God-im iñuutqutaanun ilivsiññun, 
\v 2 \x - \xo 4.2 \xt Col 3.12, 13.\x*kamasaaŋiḷḷusi pikałaktautaiḷḷusiḷu qiñuirrutilusiḷu avanmun, manimmisilusiḷu pimaqłuutivsigun avanmun pisigilugu piviuttaqqutiniqsi. 
\v 3 Ilitqusiġiksuam atipkaġlisi, tutqiutiqaġumausi avanmun. 
\v 4 Qanuq iluqasi atausiurusi, timitun atausiuruatun. Atausiummiuq Ilitqusiġiksuaq, aasii God-im ququaŋammigaasi piqatigiiquvlusi atautchimi annagummanmi. 
\v 5 Suli atausiummiuq Ataniq, ukpiġivigikkaŋat iñuich atunim, iḷaŋiutiŋammiut atunim atautchimun paptaiġunmun. 
\v 6 Suli atausiummiuq God, aapaŋat iñuich iluqaġmiŋ, qaukłiġikkaŋat supayaat, savaktuaq supayaatigun, suli iñuuruaq supayaani. 
\p 
\v 7 Tavra Christ aitchuŋagaatigut atausiullaavluta piraksrallaanik supayaanik pitqukkamiñik uvaptiŋnun. 
\v 8 \x - \xo 4.8 \xt Ps 68.18.\x*Taamna sivuniġivlugu, aglausimaruq Bible-ni inna, 
\q1 “Mayuqami qiḷaŋmun, aullarriŋaruq tigutaaqtaġiŋakkaŋiñik Tuunġaum, 
\q1 suli qaitchivḷuni piraksranik iñuŋnun.” 
\m 
\v 9 Sumik sivuniqaqpa uqallaun, Ilaa mayuŋaruq? Sivuniqaqtuq mayuqsaŋaiñŋaġmi atqaŋaruq atchiŋñiqsrapiaġataŋanun nunam. 
\v 10 Aasii taamna atqaŋaruaq ilaaguruq mayuŋammiruaqtauq qutchiŋñiqsramun qiḷaŋmun, ilaan atanniqsimasukługich supayaurat. 
\v 11 Aasii aitchuutiŋi innasiuŋarut, iñuich iḷaŋich tilirautquvlugich, iḷaŋich uqaqtautquvlugich God-mun, iḷaŋich tusaayugaaġiksuanik alġaqsruitquvlugich, iḷaŋich aŋaiyyuliqsautquvlugich iḷisaurrautquvlugiḷḷu. 
\v 12 Taamna piŋagaa, itqanaiyaqsaqługich iluqaisa God-im iñuŋi savaaqsranun ukpiqtuaguniġmiŋni, sivunmuktuutiksraŋannik aŋaiyyuliqiruat, timigikkaŋi Christ. 
\v 13 Tavra iluqata atunim ukpiliġataqtilluta, suli uvaptiŋnun iḷitchuġipiaġataqtillugu Iġñiŋa God-im, iñuullautaġuminaqsiḷġataġluta iñuusipiaġatamik Christ iñuusiġitqukkaŋanik uvaptiŋnun, ilaan iñuusimisun. 
\v 14 Tavraŋŋaaglaan inŋaiġñiaqtugut miqłiqtutun maliksuyaruatun, asiñuutipkaġumiñaiġḷuta killukun iḷisaurrutiŋiññun sagluqinnigniaqtuat iñuich, pisaasuunmikkun killukun ukpiqtitchisuuruat iñuŋnik. 
\v 15 Aglaan sivunmuktuqtuksraurugut supayaakun Christ-tun iḷisaiññaġluta iḷisaurrutigilugu iḷumun ittuaq piviuttaqqutiluta. Christ niaquuruatun ittuq, 
\v 16 \x - \xo 4.16 \xt Col 2.19.\x*aasiiḷi uvagut sulliñiġimmatun itkaatigut timim. Timi aŋalanmatun niaquata sulliñipayauraŋi savaŋmatun surruił̣ł̣utiŋ navyaapayaurat uniuqtinŋaił̣ł̣utiŋ, tainnatulli ikayuutiruksraummiugut avanmun iḷisaiññaġugluta Christ-tun piviuttaqqutiluta avanmun. 
\s1 Nutauruaq Iñuusiq Christ-kuaqtuaq 
\p 
\v 17 Tavraasii Ataniq uqaqsiqł̣ugu uqallautigivsi qapiŋaiqł̣uŋa tavraŋŋaaglaan iñuusiqaŋaipiaquvlusi Jew-guŋitchuatun, isumaqaqtuatun anniqsuutauŋitchuanik, 
\v 18 suli kaŋiqsiḷaił̣ł̣utiŋ, qanuq nalupiallaktut uqayunaitchullu. Iliŋich iḷaŋiutiyumiñaitchut iñuutchimun God-im aitchuutaanun. 
\v 19 Suqpagillaiŋagaich unnii iluqaisa kanŋunaqtuat sut, aitchuutigivlutiŋ inmiŋnik qanusipayaamun pigiiḷḷiqunmun, maliġuaqługich isummiutitiŋ qanusipayauramun pigiitchuamun pitchaiḷiraġniaġnatiŋ. 
\p 
\v 20 Iḷisaŋaitchusi tainnatchimik iñuutchimik iḷisausiavsigun Christ-kun. 
\v 21 Nalupqinaitchuq tusaayugaaġiŋagiksi Christ, aasii ilaan maliġuaqtigimmasi iḷisausiaqaŋarusi iḷumun ittuanik Jesus iḷisaurrutiŋiñik. 
\v 22 \x - \xo 4.22 \xt Col 3.9.\x*Tavraasii aŋalatinŋaiġitchi piḷuksisuguuruanun iñuusiġruavsiññun, pipkaisuuruanun ilivsiññik taimani iñuusiġisuukkavsiññik pigiipiaġataqtuakun inŋaruanik, kipiqsaaqłusi pigiitchuanun sagluqivlusiḷu. 
\v 23 Nutaaġuqtuksraupiaqtusi kipiġniuġutigikkavsigun isumanivsiññiḷu. 
\v 24 \x - \xo 4.24 a \xt Col 3.10; \xo b \xt Gn 1.26.\x*Aŋalatittuksraupiaqtusi nutauruamun iñuutchivsiññun savaaguruamun God-im irrusiatun, iñuupkaiyumiñaqtuamun ilivsiññik iḷumutun nalaunŋaruakun piḷuutaitchuakullu. 
\p 
\v 25 \x - \xo 4.25 \xt Zec 8.16.\x*Tavraasii sagluuŋaiġitchi. Iñupayaaq uqaqtuksraupiaqtuq iḷumun ittuamik ukpiqtuaguqanmiñun, qanuq iluqata atautchimiittugut timaani Christ. 
\v 26 \x - \xo 4.26 \xt Ps 4.4.\x*Qinnaliġuvsi piḷuksisiginagu. Qinnaŋanasi uvluqtutilaaŋatun, 
\v 27 tuunġaq piviksraqaqtitauŋitchumauq piḷuksipkaġumiñaġlusi. 
\v 28 Tavraŋŋaaglaan tigligaqti tigligaŋaiġḷi, aglaan savagli saglutaġautaitchuakun, aitchuutiksranikkumauq piiḷḷiuqtuanun. 
\v 29 Uqaluqaġnasi anniaġutauruanik iñuŋnun, aglaan uqaluqaġitchi anniqsuutauyumiñaqtuanik sivunmuktuutauyumiñaqtuaniglu, tamatkua tusaaruat uqaluvsiññik anniqsuusiaqaġumaut. 
\v 30 Suli isumaalluksaaġnagu Ilitqusiġiksuaŋa God-im, qanuq Ilitqusiġiksuaq God-im nalunaiñŋutchiutigiŋagaa pigiliutivlusi, nalupqinaiyautigivlugu uvlumi taivrumani God-im annaktinniaġmasi iluqaaniñ piḷuunmiñ. 
\v 31 Uumiḷuġruutiqaġnasi iḷuvsiññi, piavsayyataiḷḷusiḷu qinnautaiḷḷusiḷu qanaaġutaiḷḷusiḷu, suamaruanik uqaŋaiġḷusiḷu naġġuksruutiŋaiġḷusiḷu, 
\v 32 \x - \xo 4.32 \xt Col 3.13.\x*piaqłuktautiŋaiġḷusiḷu avanmun, nagliksrautiqaġlusiḷu suliqutigiŋaiġutilusiḷu avanmun, God-iptauq suliqutigiŋaiŋammagich itqaumayumiñaiqł̣ugich piḷuutisi pisigivlugu Christ. 
\c 5 
\s1 Iñuusitchi Qaummaġmi 
\p 
\v 1 God-im tainna piqpagivlusi miqłiqtuliutimmasi ilivsiḷi tainnatun piñiḷuktuksraurusi avanmun, qanuq ilaan piviuttaġivlusi miqłiqtuġigaasi. 
\v 2 \x - \xo 5.2 \xt Ex 29.18; Ps 40.6.\x*Piviuttaqqutiqpaqaġitchi allanun iñuŋnun, maliġuaġlugu tuvraaksriutaa Christ piviuttaġivluta aitchuutigiŋaruq inmiñik God-mun tuqutauvluni piḷuutaiġukłuta. Tainna pikami, iviġaŋagaa God, taipkunatun ikipkairuatun niġrutinik aitchuikamiŋ ilaanun. 
\p 
\v 3 God-im iñugimmasi allatuqtuksrauŋitchusi, qanusipayaamiglu pigiitchuamik, kaviuqtuksrauŋitchusiḷu suuramik-unnii. 
\v 4 Uqautiqaqtuksrauŋitchusiḷu kanŋunaqtuanik. Uqaqtuksrauŋiñmiusi asiḷiqqutauruanik, suli pigiitchuanik uqaqtuksrauŋitchusi. Aglaan iłuałhaaqtuq nanġaġuvsiuŋ God. 
\v 5 Una nalupqinaigisiuŋ, kiñaliqaa allatuqtauruaq isiġumiñaitchuq atanniqsimavianun Christ God-ivlu naagga pigiiḷḷiqirauruaq naaggaunnii kaviuqtauruaq, kaviuġiłhaaqługich iñuiḷḷu sullu God-miñ. Taamna iñuuraqpaqaġniġuruq. 
\p 
\v 6 Kimulliqaa sagluqipkaġnasi iḷumun inŋitchuanik uqaluŋnik, qanuq tamatkua pisigilugich God-im tatavsaġniaġai kamasulaitchuat inmiñik. 
\v 7 Sagluqinniŋniaqtuanun piqasiqsuutinasi. 
\v 8 Ilivsivsauq piḷuusiqiugaġuuŋagaluaqtuasii iñuummatun taaġmi, paŋmapak Atanġum iñugiliutimmasi, piḷuusiqiugaŋaiqsusi, qaummaġmi iñuuruatun. Tavraasii iñuutuiññaqtuksraurusi qaummaġmi. 
\v 9 Iñuukavsi qaummaġmi, iñuupkaqtitaurusi nakuupiaqtuakun nalaunŋapiaqtuakullu iḷumupiaġlu ittuakun. 
\v 10 Iḷitchisaiññaġitchi iñuuniaġniġmik iviġaumasuglugu Ataniq. 
\v 11 Piqasiqsuutinasi iñuŋnun piḷġusiqaqtuanun anniqsuutauŋitchuanik, iñuuvlutiŋ taaqtuami. Aglaan satqummiqsigik piḷġusiġiitchuaŋich qaummaġmun. 
\v 12 Qanuq kanŋunaqtut-unnii uqautigisaqtuni piḷġusiŋich nalunautchivḷutiŋ. 
\v 13 Satqummiġuvsigik qaummaum qaummaġigviginiaġai piḷuutiŋich aasii satqummiġḷugich aasii iḷitchuġigumiŋ qanutun killukuapiaġataqtilaamiŋnik, iḷaŋich iḷaanni iñuurraqsiñiaqtut qaummaġmi. 
\v 14 Taamna pisigivlugu God uqallaŋaruq Bible-ni inna, “Itiġiñ siñiktii, qimakkich tuqqutauyumiñaqtuat piḷuutitin, aasiiḷi Christ iñuullasipkaġniaġaatin qaummaġmi.” 
\p 
\v 15 Qaunakłaapiaġitchiasiiñ qanuq iñuutilaavsiññik, isumalluaġiitchuatun iñuktun piŋaiġḷusi aglaan isumaturuatun, 
\v 16 \x - \xo 5.16 \xt Col 4.5.\x*atułhamaniaġlugu piviksraq anniqsuunmun, qanuq makkunani uvluni iñugiaktut pigiitchuat piñaiḷutchiqsuutit uvaptiŋnun savautitchaiḷisaavlugu Ataniq. 
\v 17 Tavraasii isumalluaġiiññasi, aglaan uvlutuaqpan nalupqinaiġñiḷuksiuŋ tuvraġuglugu suna Atanġum pitqukkaŋa ilivsiññun. 
\v 18 Suli imiŋasisiqaġnasi taaŋŋaġmik, qanuq taamna piaġiitchuamun pialapiaġataġniġmun ittuq, aglaan Ilitqusiġiksuamun aŋalatittitchi, 
\v 19 \x - \xo 5.19 \xt Col 3.16, 17.\x*uqaurrutilusi avanmun psalms-nik nanġautiniglu ilitqutchikullu atuutinik, atuġlusi atuutinik, psalms-niglu Ataniġmun iḷuvsiññiñ, 
\v 20 ataramik quyyatigilugich supayaat God-mun Aapamun, atqagun Atanipta Jesus Christ. 
\s1 Tuvaaqatigiich 
\p 
\v 21 Qiksiksrautiqaqavsi Christ-mun, kamakkutiugaġitchi avanmun. 
\v 22 \x - \xo 5.22 \xt Col 3.18; 1 P 3.1.\x*Nuliaguruasii, kamagisigik uisi, kamagimmatuttauq Ataniq. 
\v 23 Qanuq uiguruaq ataniġnaqutiqaqtuq nuliamiñun Christ-tuttauq ataniġnaqutiqaqtuatun aŋaiyyuliqiruanun, suli Christ ilaa annaurrigigaat aŋaiyyuliqiruat, ilaan timigimmatun itaŋisa. 
\v 24 Aŋaiyyuliqiruatun kamakkutiqaqtuatun Christ-mun, tainnatuttauq nuliaguruat kamakkutiqaġlich uimiŋnun supayaatigun. 
\p 
\v 25 \x - \xo 5.25 \xt Col 3.19; 1 P 3.7.\x*Uiguruasii, piviuttaġisigik nuliasi, tainnatuttauq Christ piviuttaġimmatun aŋaiyyuliqiruat suli aitchuutigivluni inmiñik pisigivlugich tuqutauvluni. 
\v 26 Ilaa tainna piŋaruq aŋaiyyuliqiruat ilaaguaqsaqługich God-mun, akuqtuġnaġumiñaqsisaqługich piraksriŋagai paptaiqsautquvlugich kamagilugiḷḷu uqaluŋni. 
\v 27 Ilaa tuquŋammiuq iñuich aŋaiyyuliqiruaġuġlugich ilaan pigiliutisukługich. Niviaqsiaq aŋunmun tuvaaqasiutiruatun ilaan aŋaiyyuliqiruani piḷuutaitqugai naġġunaqtuagiḷḷugich piññaġnaqtuatun niviaqsiatun tuvaaqatiksrautiqaqtuatun salumavluni qanusiḷimaamiñ suaġiirrunmiñ. 
\v 28 Uiguruat piviuttaġiraksraġigaich nuliatiŋ nanmiñiq timimiktun iḷiḷugich. Iñuk piviuttaqsriruaq nuliamiñik piviuttaġiruq inmiñun. 
\v 29 Qanuq qaŋaunnii iñuum uumigiŋaitkaa timini, aglaan pamatchuugaa qaunagivlugulu, Christ-tauq qaunaksrimmatun aŋaiyyuliqiruanik, 
\v 30 qanuq ilaan uvagut timigimmatun itkaatigut atausiŋŋuqatigivluta. 
\v 31 \x - \xo 5.31 \xt Gn 2.24.\x*Bible uqaluŋiññi God uqallaŋaruq inna, “Taamna pisigilugu, aŋutim qimaguuniġik aapaniḷu aakaniḷu aasii nayuqsiutivlugu nuliani. Tavra iliŋik malġuuruak atautchisun iñuktun iḷiñiaqtuk.” 
\v 32 Kamanaqtuaq iḷisaurrun salapqiŋaruq taavrumuuna Bible uqaluatigun tuvaaqatigiikkun, aasiivsauq kaŋiqsigiga sivuniqaqtilaaŋanik Christ-mullu aŋaiyyuliqiruanullu. 
\v 33 Suli sivuniqaġmiuq ilivsiññun tuvaaqatigiiksuanun. Aŋutipayaam piviuttaġiraksraġigaa nuliani ilimisun iḷiḷugu, suli nuliaguruam isummatigilluataġlugu uiñi. 
\c 6 
\s1 Miqłiqtullu Aŋayuqaallu 
\p 
\v 1 \x - \xo 6.1 \xt Col 3.20.\x*Miqłiqtuut, kamagisigik aŋayuqaasi Ataniq atausiŋŋuqatigiŋakavsiuŋ. Taamna nalaunŋaruq. 
\v 2 \x - \xo 6.2 \xt Ex 20.12; Dt 5.16.\x*Qutchiksuakun isummatigisigik aapasiḷu aakasiḷu, taamna unniqsuqłiisiqaqqaaqtuq pitquraniñ 
\v 3 piḷḷuataun itchumauq ilivsiññun suli iñuuyumausi sivisuruamik nunami. 
\v 4 \x - \xo 6.4 \xt Col 3.21.\x*Aŋayuqaaguruasii qinnaguksaaġnagich miqłiqtusi, aglaan iñukkuksaqsigik natqiksruutigilugich siḷġiqsuutigilugiḷḷu Atanġum iviġaumagikkaŋi. 
\s1 Kivgallu Kivgaqaqtuallu 
\p 
\v 5 \x - \xo 6.5 \xt Col 3.22-25.\x*Kivgauruasii, kamakkutiqaġitchi tamatkunuŋa nunami ataniġikkavsiññun, qiksigilugich savautilluatapiaġlugich, savaurriyumalaaġlusi savautimmatun Christ. 
\v 6 Savaŋaiġḷusi qiñiqtiqaġuvsi kisian iñuŋnik iviġaiñiaqtitun, aglaan piḷusi kivgaŋisun Christ, savaaġilugu pisuutaa God-im piyumalaaġlusi. 
\v 7 Tavraasii savaurrisitchi piyummatigiksuakun savaŋmatun Ataniġmun, iñuŋnik savaurriŋiñmatun, 
\v 8 iḷisimalusi kialiqaa nakuurualiqiani tainnatuttauq aitchuusiaqautiginiaġaa Ataniġmiñ, kivgaugaluaġumi naagga atanġitkaluaġumi. 
\v 9 \x - \xo 6.9 a \xt Col 4.1; \xo b \xt Dt 10.17; Col 3.25.\x*Atanġuruasii, tainnatuttauq pisitchi kivgavsiññun sivuuġasaaqsaiḷiḷugich, iḷisimalusi Ataniŋat ilivsiḷu Ataniqsi qiḷaŋmiittuaq aŋalatchisilaaŋanik ativlugich iñupayaat. 
\s1 Annuġaat Aŋuyaunnat God-im Aitchuutiŋi 
\p 
\v 10 Aasiisuli, suaŋŋatiqaġitchi ikayuutaagun ilaan sapiġñaqtuam suaŋŋataata atausiŋŋuqatigiŋalugu Ataniq, 
\v 11 atuġlugu iluqaan suaŋŋan God-im aitchuutaa ilivsiññun, Tuunġaum payariŋitchumagaasi pisaasuġmiaġunmigun. 
\v 12 Qanuq aŋuyaŋitkivut iñuich timiqaqtuat, aglaan aŋalatchiruat ilitqusiqł̣uich siḷami, atanaurallu pigiitchuat aŋalatchiruat iñuŋnik mattumani nunami, suaŋŋatillu aŋalatchiruat pigiitchuanik makkunani uvluni. 
\v 13 Tavraasii ataramik atuqsiuŋ iluqaan suaŋŋan God-im qaisimaakkaŋa, payariyumagisi Tuunġaum piḷuksipkaġniutiŋi uvlut pigiiḷikpata. Itqanaitchitchi aŋuyaktitun iluqaisa atuġlugich aŋuyaunnat annuġaasi igḷutuġumiñaġumagisi akiḷḷivsi piyuaġutiŋi kiŋuppiasuŋaġnasi. 
\p 
\v 14 \x - \xo 6.14 a \xt Is 11.5; \xo b \xt Is 59.17.\x*Tavra itqanaitchitchi. Aŋuyakti tavsiaġiksaaŋaruatun, tainnatun iḷumun illusi God-mun, suli aŋuyakti satqagutituqtuatun qatikkaaġnaiḷutaġivlugu, tainnatulli iñuuniaġitchi nalaunŋaruakun. 
\v 15 \x - \xo 6.15 \xt Is 52.7.\x*Aŋuyaktitun anŋiqpaktuqtuatun puukayasiasuŋił̣ł̣uni, tainnatulli itqanaitchitchi quliaqtuaġisaalukkumiñaġlugu tusaayugaaġiksuaq aŋuyautairrutauruaq. 
\v 16 Ataramik suaŋali ukpiġurri Ataniġmun, Tuunġaum anniaŋitchumagaasi, aŋuyaktim akkiġautaata qamitqataġmatun ikualaruat qaġruŋi akiḷḷimi. 
\v 17 \x - \xo 6.17 \xt Is 59.17.\x*Aŋuyaktisuli aŋuyaunnamun nasauttamiñun niaqquaqtaiḷimmatun, tainnatulli annaurraunivsi pitchaiḷigaasi pigiitchuamun. Suli God-im uqaluŋi Ilitqusiġiksuam qaisaŋi ilivsiññun savikpagimmatun illugich. 
\v 18 Taamna iluqaan pisiuŋ aŋaiyyutigilugu, apiġilugu God ikayuqulusi. Supayaaġuvsi aŋaiyyuuġlusi Ilitqusiġiksuam piyummiqpasi. Taamna pisigilugu nipuŋaitchitchi suli suuramikunnii qapiġnasi, aŋaiyyutilugiḷḷu ataramik God-im iñuŋi. 
\v 19 Aŋaiyyutiluŋalu uvaŋa, God-mun aitchuquluŋa uqaluksramnik, uqaqtuksraġuġaġiguma uqaurriyumauŋa sapiqsrautaiḷḷuŋa, iḷitchuġipkallalugulu tusaayugaaġiksuam kaŋiqsiñaitchuaŋa. 
\v 20 Taamna tusaayugaaġiksuaq pisigivlugu uvaŋa Atanġum kivgaksraqtaaŋa tigutaaqtauruŋa. Aasii kiikaa aŋaiyyusitchi tusaayugaaġiksuaq uqautigiyumagiga taluqsraŋaiġḷuŋa uqausiksraptun. 
\s1 Paġlasuiqsaaġutit 
\p 
\v 21 \x - \xo 6.21 \xt Ac 20.4; 2 Ti 4.12.\x*\x - \xo 6.21 \xt Col 4.7, 8.\x*Paŋmapak iḷisimatqummigivsi qanuqitilaamnik suliqitilaamniglu, Tychicus piviuttaġirauruam aniqatim suli kivgaulluataqtuam Ataniġmun quliaqtuaġutiniaġaasi supayaanik uvapkun. 
\v 22 Tiliñiaġiga ilivsiññun taamnapiaġataq pisigilugu, iḷisimatqulusi qanuqitilaaptiŋnik, suli ilaanun qapiŋaisaaqulusi. 
\v 23 God-iptuq Aapauruam Atanġuvlu Jesus Christ tutqiutiqaqtillisi piviuttaqqutiqaqtillusiḷu iluqaiññun aniqatinun, ukpiġutiqaqtillusiḷu. 
\v 24 Nagliktuutiqpak illi iluqaiññun piviuttaqsriruanun Ataniptiŋnik Jesus Christ-mik nuŋulaitchuamik piviuttaqqunmik. 

\id GEN

\c 1
\v 1 Pugyet ɗi nshee, ɓe Naan wuri le ɗeng kɨ yil. 
\v 2 Yil ni aasi buu kaltish, kɨ ni a nfii zak, kɨ pee ɗiijurum ni a nkoo jir. Riin kɨ̀ Naan wurii tungpee nkaa am ni. 
\v 3 Naan wuri sat nnee, <<Wu yit ku peeɓang ɗen ɗi,>> ɓe peeɓang ni ɗen ɗi. 
\v 4 Naan wuri naa peeɓang ni ret. Naan wuri ɓak peeɓang kɨ pee nkòo. 
\v 5 Naan wuri pet peeɓang ni a <<Wet,>> kɨ wuri pet pee nkoo ni a <<Par.>> Kansɨghɨn ni ɗi, bit ni ɗi, a puus shii ɗinshee mmɨni. 
\v 6 Naan wuri sat nnee, <<Wu yit ku mee naarpee ɗii kaam ni ɗen ɗi nnaar kɨ̀ am mo, mpeeku ni ɓàk am ni mo ɗi kɨ shak.>> 
\v 7 Naan wuri le naarpee ɗii kaam ni, kɨ wuri ɓàk am ɗi mo nder kɨ̀ ɗi mo aɗeng kɨ naarpee ɗii kaam ni. Ɓe ni ɗen aasi kɨnding. 
\v 8 Naan wuri pet naarpee ɗi aɗeng ni a <<Ɗengnaan.>> Kansɨghɨn ni ɗi, bit ni ɗi, a puus shii ɗii vul mmɨni. 
\v 9 Naan wuri sat ɗikɨ zak nnee, <<Wu yit ku am ɗi mo nder kɨ̀ ɗengnaan mo kuur ashak a pee mɨndong, mpeeku ɗɨghɨr, ni ɗee ɗi agaak.>> Ɓe ni ɗen aasi kɨnding. 
\v 10 Naan wuri pet ɗɨghɨr ni a <<Yil,>> kɨ am ɗi mo kuur ashak ni mo wuri pet mo a <<Bahar.>> Naan wuri naa ni ret nwuri nyit. 
\v 11 Naan wuri sat nnee, <<Wu yit ku shit mo kaa nkaa yil mo, ɗem ɗi moo put kɨ cirem, kɨ ting ɗi moo laalaa mo shini shini ɗi cirem furu ni ɗi ndɨghɨn laa furu mo, ɗi mo ɗi ndɨghɨn yil ni, koo a ɗiiɗang ye kɨ kyeet kɨ̀ aas kɨ̀ ni.>> Ɓe ni ɗen aasi kɨnding. 
\v 12 Yil ni kaa shit mo, ɗem ɗi moo put kɨ cirem mo shini shini, kɨ ting ɗi moo laalaa ɗi cirem furu ni ɗi ndɨghɨn laa furu ni mo shini shini. Ɓe Naan wuri naa ni ret nwuri nyit. 
\v 13 Kansɨghɨn ni ɗi, bit ni ɗi, a puus shii ɗii kun mmɨni. 
\v 14 Naan wuri waa sat ɗikɨ nnee, <<Wu yit ku mbii ɓangpee mo ɗen ɗi ndɨghɨn naarpee ɗi aɗeng ni, mpeeku mo ɓàk yit ɗi mpuus kɨ par, ku mo kam teer mo kɨ ɓit mo ɗi, kɨ tarpee mo ndɨghɨn ɓit. 
\v 15 Wu yit ku mo ɗee a mbii ɗi mon mɓangpee ɗi a naarpee ɗi a ɗeng ni, mpeeku mo ɓangpee ɗi nkaa yil ni.>> Ɓe ni ɗen aasi kɨnding. 
\v 16 Naan wuri le mbii ɓangpee ɗiiɗes mo vul, mbii ɓangpee ɗi ni a ɗiiɗes met jir, ku ni lap ɗiiɗes mu wet, kɨ mbii ɓangpee ɗiilee ku ni lap ɗiiɗes mu par, kɨ wuri le zar mo zak. 
\v 17 Naan wuri le mo ndɨghɨn naarpee ɗi aɗeng ni, mpeeku mo ɓangpee ɗi nkaa yil ni, 
\v 18 ku mo lap ɗiiɗes ɗi nkaa wet, kɨ par, mpeeku mo ɓàk peeɓang ɗi kɨ pee nkoo. Naan wuri naa ni ret nwuri nyit. 
\v 19 Kansɨghɨn ni ɗi, bit ni ɗi, a puus shii ɗiifeer mmɨni. 
\v 20 Naan wuri sat nnee, <<Wu yit ku am mo gam kɨ mbii ɗi mo kɨ tungpee, ɗi mo kɨ seen shini shini, wu yit ku nyer mo yaghal nkaa yil ni, ku mo pyeerpee a naarpee ɗi aɗeng ni.>> 
\v 21 Naan wuri le luwa ɗii nannan mo ɗi ndɨghɨn bahar ni, kɨ mbii ɗi mo seen ɗi moo tungpee ɗi am, mo ɗi moo laa mo ɗes, shini shini, kɨ nyer ɗi mo kɨ caap jir. Naan wuri naa ni ret nwuri nyit. 
\v 22 Naan wuri le ɗiiret nkaa mo, wuri sat nnee, <<Wu laalaa, wu ɓul ɗi, wu ɗen ɗes, wu gam am ɗi mo ɗɨghɨn bahar mo, wu yit ku nyer mo ɓul, ku mo ɗen ɗes ɗi ndɨghɨn yil ni.>> 
\v 23 Kansɨghɨn ni ɗi, bit ni ɗi, a puus shii ɗii paat mmɨni. 
\v 24 Naan wuri sat nnee, <<Wu yit ku yil ni put kɨ mbii ɗi mo kɨ seen mo shini shini, kɨ ran longlu mo, kɨ mbii ɗi moo mwaan shi ɓut mo, kɨ luwa ɗi a yil mo shini shini.>> Ɓe ni ɗen aasi kɨnding. 
\v 25 Naan wuri le luwa ɗi a yil mo shini shini, ɗiinan mo kɨ ɗiiɗween mo, kɨ luwa ɗi moo mwaan shi ɓut mo shini shini. Naan wuri naa ni ret nwuri nyit. 
\v 26 Naan wuri sat nnee, <<Wu yit ku mu le gurum ndɨghɨn mɨse funu kaa sun funu si, ku mo ɗee a ɗiiɗes nkaa pupwap ɗi mo ndɨghɨn bahar mo, kɨ nkaa nyer ɗi moo yaghal ncaap mo, kɨ luwa mo, kɨ nkaa yil ni jir, kɨ mbii ɗii moo mwaan shi ɓut nkaa yil ni jir.>> 
\v 27 Naan wuri le gurum ndɨghɨn mɨse fɨri, Naan wuri le gurum kaa shin si, wuri le gurum mish kɨ mat. 
\v 28 Naan wuri le ɗiiret nkaa mo, wuri sat mmo nnee, <<Wu laalaa, wu ɓul ɗi ɗes, wu gam yil ni, kɨ wu ɗee a mishkagham nkaa ni, wu ɗee a ɗiiɗes nkaa pupwap ɗi mo ndɨghɨn bahar mo, kɨ nkaa nyer ɗi moo yaghal ncaap mo, kɨ nkaa mbii ɗi mo kɨ seen ɗi moo mwaan nkaa yil ni jir.>> 
\v 29 Naan wuri sat nnee, <<Wan kɨn cin ɗem ɗi moo put kɨ cirem nwun ɗi mo nkaa yil ni jir, kɨ ting mo ɗi moo laalaa, ɗi moo aas ndɨghɨn mo ku mo ɗee nwun a mbiise. 
\v 30 Mpee luwa ɗi mo ndɨghɨn yil ni jir, kɨ nyer ɗi moo yaghal ncaap jir, kɨ mbii ɗi moo mwaan shi ɓut nkaa yil ni, kɨ mbii ɗi mo kɨ seen jir, wan kɨn cin shit ɗi mbɨrak mmo mpee mbiise furu.>> Ɓe ni ɗen aasi. 
\v 31 Naan wuri naa mbii ɗi wuri le ni mo jir, mo ret zam. Kansɨghɨn ni ɗi bit ni ɗi, a puus shii ɗii peemee mmɨni. 
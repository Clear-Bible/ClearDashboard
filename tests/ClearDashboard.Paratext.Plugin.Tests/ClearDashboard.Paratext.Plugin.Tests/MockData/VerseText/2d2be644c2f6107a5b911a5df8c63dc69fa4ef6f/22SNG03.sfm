\id SNG

\c 3
\v 1 Wan teer ɨn gan nkaa peesaam fɨna, ɗyen nwan nnaa wuri ɗi putughup fɨna gyar wal nwuri si. Wan kwespee ɓe ba wan kat wuri kas. 
\v 2 Wan nyaghal yaksi ku wan so ɨn mwaan ɗi ndɨghɨn bɨrni ni, nkaa koo lòot-ar ɗiiɗang ye kɨ koo pee kàat ɗiiɗang ye, ku wan tang pee ɗi wuri ɗi putughup fɨnaa wal nwuri ɗi. Wan tang pee ɗi wuri ɗi ɗangɓe ba wan kat wuri kas. 
\v 3 Nyem tappee mo kat wan kaaɗi mo nkaa mwaan ɗi ndɨghɨn bɨrni ni, ɗee wan tal pu mo nne koo kyet mo naa wuri ɗi wan kɨn wal nwuri shi putughup fɨna kɨnding si wa? 
\v 4 Mu gung mu ɓakshak kɨ nyem tappee ni mo ɓe wan cɨghɨr ɨn kaat kɨ wuri nryàs. Ɗee wan yaa wuri cii ɓwót kɨ wan so kɨ wuri ntulu funu har ndɨghɨn lu kɨ̀ nɨghɨn ɗi wura laa wan. 
\v 5 Jiraap nJerusalem mo wu ɓɨlemcuk nwan shi sum kɨ̀ taap mo kɨ paap ɗi a yil mo nne ba wun nɗel nnaar funu kas. Wu yit mun ɗi mbunu. 
\v 6 A we nɗi wuri tong ayil wurii guut jì si kaa nluu kɨ ɗyeel si, kɨ wurii tap ɗu nwòr maar kɨ nshitaa ɗiiɗu shangshang mo shini shini mu nyem mwoor mo si ye? 
\v 7 Wu naa aa! A keke bɨring mu mang lee kɨ Solomon, ashak kɨ daaslek mo laarpeemee mo neer ni cɨghɨr. Daaslek mu Isreil ɗi mo retmet jir mo. 
\v 8 Koo daaslek ɗiiɗang ye kɨ kwai fɨri, kɨ mo a koghorong lek mo, koo weye kɨ kwai fɨri mpyaghal, kɨ mo a ɗii ɗɨɗaksut mpee mee ɓoghon ɗi nin njì mpar. 
\v 9 A mishkagham Solomon wuri ɗak keke bɨring mu mang lee ni nshin. Wuri ɗak a shi shyeep ɗi nLebanon. 
\v 10 Mo ɗak kam púk ni mo a shi azurfa, kɨ der ni a shi zinariya, mo tap paa peetong ni shi fwaat ɗiinaat juwal, ɗi a jiraap nJerusalem mo tap raa kɨ mo fwo ran mu wal nshak nni. 
\v 11 Wun jiraap nJerusalem mo wu pwat ku wu naa mishkagham Solomon ɗi, wuri lop mbiikaa fɨri mu mishkagham, ɗi a nɨghɨn fɨri lop nwuri mpuus ɗik fɨri, mpuus fɨri mu kɨling shang kɨ retnyit. 